  <p>Tâlcuirile Sfântului Ioan Gură de Aur, Arhiepiscopul Constantinopolului</p>

    <img src="Sfântul Ioan Gură de Aur-icoană.png" alt="Sfântul Ioan Gură de Aur-icoană"width="300" height="200">

  <p><b>Troparul Sfântului Ierarh Ioan Gură de Aur</b></p>
  <p>Din gura ta ca o lumină de foc stră­lu­cind harul, lumea a luminat. Vistie­riile neiubirii de argint lumii a câștigat. Înălțimea gândului smerit nouă ne-a arătat. Iar prin cuvintele tale învățându-ne, Părinte Ioane Gură de Aur, roagă pe Cuvântul, Hristos Dum­nezeu, să mântuiască sufletele noastre.</p>
  <p><b>Condacul Sfântului Ierarh Ioan Gură de Aur, Arhiepiscopul Constantinopolului</b></p>

<p>
  <b>
    Glasul 6
    Împlinind rânduială...
  </b>
</p>

<p>Din ceruri ai luat Dumnezeiescul har şi cu buzele tale pe toţi înveţi să se închine în Treime Unuia Dumnezeu, Sfinte Ioan Gură de Aur, preafericite cuvioase, după vrednicie te lăudăm pe tine, că eşti îndreptător, ca cel ce arăţi cele Dumnezeieşti.</p>


<p></p>
<p><b>Copilăria și hirotonia</b></p>
<p></p>
<p>Acest mare și vestit dascăl al lumii s-a născut, cel mai probabil, în anul 354, în ce­tatea Antiohia din Siria, într-o familie no­bilă de creștini. Tatăl, Secundus, era condu­cătorul armatei din Siria, iar mama sa, Antuza, de neam grec, era o femeie cultivată. Rămas orfan de tată, Sfântul Ioan a fost crescut de mama sa care, deși a rămas văduvă la vârsta de 20 de ani, nu s-a recăsătorit, ci s-a dedicat întru totul educației celor doi copii ai săi. Astfel tânărul Ioan a primit o educație aleasă în școlile cele mai vestite, având dascăli ce­lebri: retorul Libanius și filosoful Andra­ga­tius. După ce a terminat studiile, la vârsta de 18 ani, s-a dedicat cercetării Sfintei Scripturi și rugăciunii. A fost hirotonit citeț de epis­copul Pimen al Antiohiei, prin 374 sau 375, iar după ce mama sa a părăsit această lume, tânărul Ioan a putut să-și împlinească dorul său făurit cu prietenul Vasile, probabil vii­to­rul episcop de Rafaneea, de a îmbrățișa ade­vă­rata filosofie, adică de a deveni monah. S-a retras în munți, făcând ascultare pe lângă un monah sirian îmbunătățit, apoi a viețuit într-o peșteră dedicându-se ascezei și rugăciunii. La începutul anului 381 Sfântul Meletie l-a hi­ro­tonit diacon, treaptă în care Sfântul Ioan a slujit cinci ani, împărțindu-și munca între opera de catehizare și scrierea primelor sale lucrări, între care se numără și neegalatul „Tratat despre preoție“. După cinci ani, în anul 386, ur­ma­șul Sfântului Meletie, Flavian, l-a hiro­tonit preot. Din 386 până în 397, noul preot al ca­te­dralei episcopale din Antiohia, a doua me­tro­polă a Imperiului Bizantin, prin fru­mu­sețea și tăria cuvântului său, a înfrumusețat viața spirituală a acestei cetăți. În această perioadă a vieții, a alcătuit mai multe cu­vinte de învă­țătură, îndemnând pe creștini la pocăință. Prestigiul predicatorului din An­tio­­hia a crescut din ce în ce mai mult, iar faima lui ajunsese până în capitala impe­riului, Con­stan­tinopol. În anul 397, când a murit Nec­tarie, arhiepiscopul Constanti­no­polului, cu toate că erau mulți pretendenți la scaunul episcopal, printre care și un preot Isidor, susținut de Teofil, arhiepiscopul Ale­xandriei, Dumnezeu l-a rânduit pe Sfântul Ioan Gură de Aur pentru această demnitate. Alegerea sa s-a făcut la sugestia lui Eutro­pius, primul ministru al lui împăratului Arcadius, care a poruncit ca preotul Ioan să fie adus din An­tiohia și să fie sfințit episcop. Hirotonirea Sfântului Ioan ca arhiepiscop al Constanti­no­­polului s-a făcut la 17 decembrie 397, iar întronizarea a avut loc la 28 februarie 398.</p>
<p></p>
<p><b>Activitatea Sfântului Ioan Gură de Aur</b></p>
<p></p>
<p>Noul episcop al Constantinopolului a des­fășurat o intensă activitate misionară și de îndreptare a moravurilor și viciilor vremii sale. Sfântul a avut o grijă deosebită pentru cei săraci și neputincioși, hrănind din fon­durile Bisericii pe cei nevoiași și pe văduve. A zidit spitale pentru bolnavi, case de adă­post pentru bătrâni și săraci; a organizat în mod sistematic opera de asistență socială. Pe lângă activitatea socială, Sfântul Ioan Gură de Aur a desfășurat și o bogată operă misio­nară: a adus la ortodoxie pe mulți dintre goții care locuiau în jurul Constantinopolului, le-a dat o biserică în care să slujească, le-a hiro­tonit preoți dintre goți și a dat dispoziție ca slujba bisericească și predica să se facă în limba gotă. A trimis monahi pentru răspân­direa creștinismului în Sciția, Persia și Fenicia. Cu toate că această activitate necesita mult timp, totuși sfântul a găsit resurse să predice și să scrie. Sfântul Ioan s-a preocupat pentru în­dreptarea oamenilor Bisericii, iubind pe cei vrednici și mustrându-i și povățuindu-i spre îndreptare pe ceilalți. Chiar dacă era pe cea mai înaltă treaptă ierarhică, Sfântul Ioan a ră­mas un călugăr smerit și rugător, înfrâ­nându-se fără măsură, mâncând puțină pâine de orz și gusta numai apă. De asemenea, dormea puțin și nu pe pat, nevoindu-se aspru.</p>
<p></p>
<p><b>Exilurile și trecerea la cele veșnice a sfântului</b></p>
<p></p>
<p>Măsurile administrative, reformele intro­duse în viața clerului și predicile sale, care biciuiau pe față viciile, au creat dușmănii și nemulțumiri. A nemulțumit pe oamenii pa­la­tului arhiepiscopal, privați acum de lux și banchete, pentru că Sfântul Ioan introdusese în palat viețuirea ascetică; el însuși mânca hrană simplă, o dată pe zi. Arhiepiscopul Con­­stan­ti­nopolului a nemulțumit pe clericii nedemni; a nemulțumit pe doamnele din anturajul împărătesei, care s-au simțit insultate de pre­dicile sale în care mustra femeile care își etalau luxul în biserică. În sfârșit și-a mai făcut și un alt mare dușman, tocmai pe Eutropiu, un om lacom, care vindea funcțiile publice și con­fisca în folosul său averile celor condamnați de tribunal. În predicile sale, Sfântul Ioan con­damna aceste abuzuri. Dar dușmanul cel mai puternic, care a dus și la deznodământul tra­gic al vieții Sfântului Ioan Gură de Aur, a fost însăși împărăteasa Eudoxia, supărată că arhiepiscopul a intervenit în favoarea unei văduve, căreia împărăteasa îi luase întreaga avere la moartea soțului ei surghiunit. O astfel de intervenție Eudoxia a socotit-o insultă. Dușmănia ei a crescut și mai mult când doam­nele de onoare au convins-o că Sfântul Ioan a vizat-o și pe ea în cuvintele rostite împo­triva femeilor care iubesc luxul și se împodobesc. Adversarii Sfântului Ioan Gură de Aur au obținut de la împărat aprobarea de a convoca un sinod care să judece pe arhiepiscopul Constantinopolului. Teofil și cei aduși din Ale­xandria, împreună cu cei trei adversari și cu episcopii nemulțumiți din Constantinopol au ținut în anul 403 un sinod aproape de Calcedon, într-un loc numit „La Stejar“. Sinodul a hotărât caterisirea arhiepiscopului Constantinopolului. Împăratul Arcadius a confirmat hotărârea și a poruncit ca Sfântul Ioan să fie exilat. Poporul capitalei, care adora pe episcop, a căutat să împiedice plecarea lui; dar sfântul, pentru a nu provoca vărsare de sânge, a acceptat să fie exilat. Însă n-a ajuns decât până în Bitinia, deoarece împăratul și împărăteasa, înspăimântați de un cutremur și socotindu-l o amenințare dumne­zeiască, l-au chemat înapoi pe arhiepiscop. Chiar dacă po­porul l-a primit cu entuziasm, adversarii săi nu s-au lăsat și a fost convocat un nou sinod, în martie 404, unde au hotărât depunerea lui din treapta de arhiepiscop al Constantino­po­lului. Sfântul Ioan a fost din nou exilat, de data aceasta la Cucuson, în Armenia. Călă­toria până acolo a fost extrem de obositoare, du­rând 70 de zile. În scrisorile sale se plânge de suferințele la care a fost supus atât din pri­cina climei, cât și din pricina lipsei celor de trebuință. A fost de două ori bolnav. La acestea se adăugau și năvălirile isaurilor, din pricina cărora în iarna anului 406 a trebuit să se mute într-o fortă­reață din apropiere, de unde în primăvară s-a întors iarăși în Cucuson. Din îndepărtatul lui exil, Sfântul Ioan a stat în legătură epistolară neîntreruptă cu prie­tenii săi, interesându-se de problemele bisericești și mai ales de opera misionară, pe care o în­cepuse în Constan­ti­nopol. Dușmanii săi, care se temeau de reve­nirea sfântului, au reușit în anul 407 să obțină de la împărat transferarea Sfântului Ioan Gură de Aur din Cucuson într-un loc mai îndepărtat de capitala impe­riului, în Pitiunta, un orășel de pe țărmul ori­ental al Mării Negre. Epuizat de boală și de slăbiciune, pe o arșiță cumplită, în iulie 407, escortat de soldați, Sfântul Ioan a trebuit să ia drumul ultimului său surghiun. După trei luni de călătorie obositoare, la 13 septem­brie, a ajuns într-un sat în apropiere de Comane, unde se afla o bisericuță închinată Sfântului Mucenic Vasilisc. Sfântul a poposit în casa preotului. Noaptea, în vis, i s-a arătat Sfântul Mucenic Vasilisc care i-a spus: „Curaj, frate Ioane, mâine vom fi împreună!“. A doua zi dimi­neața, pe 14 septembrie, cu puterile slă­bite, sfântul s-a rugat de căpetenia soldaților să amâne plecarea cu cinci ceasuri. Nu i s-a îngăduit și au plecat la drum. Dar au mers puțin și Sfântul Ioan Gură de Aur a fost cu­prins de o slăbiciune atât de mare, încât s-au întors. Sfântul a intrat în biserică, a săvârșit Sfânta Liturghie și s-a împărtășit cu Sfintele Taine. Apoi i-a mulțumit lui Dumnezeu, a dat sărutarea cea mai de pe urmă celor care erau lângă el, și s-a culcat spunând: „Slavă lui Dumnezeu pentru toate!“. După ce și-a făcut semnul sfintei cruci și a rostit cuvântul „Amin“, și-a dat sufletul.</p>
<p></p>
<p><b>Sărbători închinate Sfântului Ioan Gură de Aur</b></p>
<p></p>
<p>Sfântul Ioan Gură de Aur a alcătuit o Sfântă Liturghie care-i poartă numele și care se săvârșește cu evlavie în altarele Bisericii. S-a ocupat în mod deosebit de tâlcuirea Sfintei Scripturi, opera sa fiind o adevărată Evan­ghelie practică.</p>
<p></p>
<p>În cinstea Sfântului Ioan Gură de Aur, Biserica Ortodoxă a rânduit mai multe zile de pomenire: 13 noiembrie, când se pome­nește trecerea la Domnul a sfântului; 15 de­cembrie, când se pomenește hirotonirea sa ca arhiepiscop al Constantinopolului; 27 ianuarie, când se săvârșește pomenirea aducerii moaș­telor Sfântului Ioan Gură de Aur în Con­stan­tinopol; 30 ianuarie, când se prăznuiește amintirea lui alături de ceilalți doi mari dascăli ai Bisericii: Sfântul Vasile cel Mare și Sfântul Grigorie de Nazianz.</p>
<p></p>
<p>Pentru frumusețea și strălucirea cuvintelor sale, Sfântul Ioan a fost numit de contem­po­ranii săi „Hrisoroas“, adică „râu în ale cărui valuri curge aur“. Un secol mai târziu, i s-a adăugat supranumele de „Hrisostom“, adică „Gură de Aur“.</p>
<p></p>
<p><b>Cu ale lui sfinte rugăciuni, Doamne Iisuse Hristoase, Fiul lui Dumnezeu, miluiește-ne și ne mântuiește pe noi. Amin.</b></p>
sursa: <u>www.doxologia.ro</u> 
<p>_____</p>
<p><b>Despre Omiliile la Matei ale Sfântului Ioan Hrisostom așa cum reiese din introducerea PSB 23.</b></p>
<p>Omiliile la Matei, în număr de 90 (Patrologia Greacă, Migne, vol. 47 și 48, col. 13 794, Paris, 1862), au fost rostite în Antiohia pe cînd Sfîntul Ioan Gură de Aur era preot. Însuși Sfîntul Ioan Gură de Aur dă, în Omiliile acestea, mărturie, vorbind in multe locuri de orașul în care s-a născut și în care și-a desfășurat, ca diacon și preot, strălucitul său talent de orator creștin.</p>
<p>Dacă locul în care au fost rostite aceste omilii s-a putut afla cu ușurință din însuși textul omiliilor, apoi cu anevoie sînt de găsit în omilii temeiuri pentru aflarea anului sau anilor în care au fost rostite. Un singur reper cronologic ne oferă Sfîntul Ioan Gură de Aur în Omilia LII, 3, cînd spune: „Dar pentru că a venit vorba de milostenie, haide să reluăm astăzi cuvîntul acela despre milostenie început acum trei zile, pe care l-am lăsat neterminat. Vă amintiți că atunci cînd am vorbit despre luxul încălțămintelor, despre truda aceea zadarnică și despre ticăloșenia tinerilor, pornisem de la milostenie și am ajuns să vorbesc de păcatele legate de lux”. Omilia pe care o începuse „acum trei zile” este Omilia XLIX, 4-6. Cum Omilia LII este a patra omilie, urmează că Sfîntul Ioan Gură de Aur a ținut patru omilii în trei zile și deci putem deduce că rostea și două omilii în aceeași zi. Dacă textul de mai sus ne ajută să vedem cît de neobosit era ilustrul predicator din Antiohia în interpretarea Evangheliei după Matei, apoi el nu ne este de folos pentru aflarea anului în care au fost rostite omiliile. De aceea biografii Sfîntului Ioan Gură de Aur se mărginesc la conecturi.</p>
<p>Astfel, Tillemont le plasează în anul 388 sau 389 (Bernard de Montfaucon, Prefața, în Patrologia Greacă, Migne, vol. 47, col. 3-4); l’abbe J. Bareille (Oeuvres completes de Saint Jeah Chrysostome d’apres toutes les editions faites jusqu’a ce jour. Nouvelle traduction francaise par l’abbe J. Bareille, Tome XI, Paris, 1868, p. 281) și l’abbe Joly (Saint  Jean Chrysostomy, Oeuvres completes, traduites du grec en francais par l’abbe Joly, Tome VI, Paris, 1868, p. 317) le pun între anii 390 și 398, iar Chrysostomas Baur (Chrysostomas Baur, Der heilige Johannes Chrysostomus und seine Zeit, Erster Bând, Antiochien, Mtinchen, 1929, p. 239), cel mai bun biograf al Sfîntului Ioan Gură de Aur, spune: „Acum aproape toată lumea este de acord că Omiliile la Matei trebuie plasate în anul 390 și această dată ar putea fi în chip real justă”.</p>