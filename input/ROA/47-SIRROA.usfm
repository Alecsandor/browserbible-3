\id SIR 47-SIRROA.usfm BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania
\ide UTF8
\h Cartea înțelepciunii lui Isus, fiul lui Sirah (Ecclesiasticul)
\toc1 Cartea înțelepciunii lui Isus, fiul lui Sirah (Ecclesiasticul)
\toc2 CARTEA ÎNŢELEPCIUNII LUI ISUS, FIUL LUI SIRAH (ECCLESIASTICUL)
\mt CARTEA ÎNŢELEPCIUNII LUI ISUS, FIUL LUI SIRAH (ECCLESIASTICUL)
\c 1
\p
\v 1 Toată înţelepciunea e de la Domnul şi cu El este în veac.
\v 2 Nisipul mării, stropii de ploaie, zilele veşniciei, cine le poate număra?
\v 3 Înălţimea cerului, întinderea pământului, genunea şi înţelepciunea, cine le poate cerceta?
\v 4 Înţelepciunea a fost zidită înainte de toate, iar priceperea minţii vine din adâncul vremii.
\v 5 Izvorul înţelepciunii e cuvântul lui Dumnezeu întru cele înalte, iar căile ei sunt porunci veşnice.
\v 6 Rădăcina înţelepciunii, cui i s'a descoperit? izvoarele ei, cine le cunoaşte?
\v 7 Ştiinţa înţelepciunii, cui i s'a dat pe faţă? iar marea ei şcoală a vieţii, cine o va pricepe?
\v 8 Nu e decât un singur înţelept, şi înfricoşător foarte când şade pe tronul Său: Domnul.
\v 9 El a zidit-o, a văzut-o şi a numărat-o, El, Cel ce a revărsat-o peste toate lucrurile Sale,
\v 10 în tot trupul, după dărnicia Lui, El Cel ce a revărsat-o peste cei ce-L iubesc.
\v 11 Frica Domnului e mărire şi mândrie, veselie şi cunună de bucurii.
\v 12 Frica Domnului desfată inima, dăruieşte veselie, bucurie şi lungime de zile.
\v 13 Pentru cel ce se teme de Domnul, totul se va sfârşi cu bine, în ziua morţii sale va afla har .
\v 14 A te teme de Domnul e începutul înţelepciunii; la cei credincioşi s'a zidit în pântece odată cu ei.
\v 15 Cuib şi-a făcut printre oameni, temelie veşnică, şi de neamul lor se va lega cu credincioşie.
\v 16 A te teme de Domnul e plinirea înţelepciunii; îi umple pe oameni cu roadele ei;
\v 17 toate casele lor le umple cu comori şi hambarele lor, cu roadele ei.
\v 18 Frica de Domnul e cununa înţelepciunii, cea care odrăsleşte pace şi sănătate multă.
\v 19 Domnul a văzut-o şi a numărat-o; El a făcut să plouă cu ştiinţă şi cunoaştere, El a înălţat slava celor ce o au.
\v 20 Frica de Domnul e rădăcina înţelepciunii, iar ramurile ei, lungime de zile.
\v 21 Frica de Domnul îndepărtează păcatele: de la cel ce o are, abate mânia.
\v 22 Mânia celui nedrept nu poate fi îndreptăţită, căci greutatea mâniei lui îi aduce căderea.
\v 23 Cel îndelung-răbdător suferă pentru o vreme, dar apoi îi revine veselia;
\v 24 până la o vreme îşi ascunde cuvintele, dar toate buzele îi vor rosti priceperea.
\v 25 În vistieriile înţelepciunii sunt zicalele adânci, dar evlavia e urâciune pentru cel păcătos.
\v 26 Doreşti înţelepciunea?: Păzeşte poruncile, şi Domnul ţi-o va dărui.
\v 27 Căci înţelepciunea şi învăţătura stau în temerea de Domnul: credinţa şi blândeţea, acestea-I sunt plăcute.
\v 28 Nu fi neîncrezător în frica de Domnul şi nu te apropia de El cu inimă'ndoită.
\v 29 Nu fi făţarnic înaintea oamenilor şi fii cu luare-aminte la buzele tale.
\v 30 Nu te înălţa, ca nu cumva să cazi şi să-ţi atragi necinste; căci Domnul, descoperindu-ţi tainele, te va înjosi în mijlocul adunării fiindcă nu te-ai apropiat de frica Domnului şi fiindcă inima ta e plină de vicleşug.
\c 2
\p
\v 1 Fiule, dacă ţi-ai pus în gând să-L slujeşti pe Domnul, pregăteşte-ţi sufletul pentru încercări.
\v 2 Încordează-ţi inima şi fii tare, iar la vreme de necaz să nu te tulburi.
\v 3 Lipeşte-te de El şi nu te'ndepărta, pentru ca'n ziua ta din urmă să fii înălţat.
\v 4 Tot ce ţi se'ntâmplă, primeşte cu plăcere, iar în necazurile smereniei tale fii răbdător;
\v 5 căci în foc se lămureşte aurul, iar oamenii plăcuţi [Domnului], în cuptorul umilinţei.
\v 6 Crede în El, iar El te va ajuta; îndreaptă-ţi căile şi nădăjduieşte în El.
\v 7 Voi, cei ce vă temeţi de Domnul, aşteptaţi-I mila şi nu vă abateţi, ca nu cumva să cădeţi.
\v 8 Voi, cei ce vă temeţi de Domnul, credeţi în El şi răsplata voastră nu se va pierde.
\v 9 Voi, cei ce vă temeţi de Domnul, nădăjduiţi în bine, în veselia veşnică şi în milă.
\v 10 Priviţi la vechile generaţii: Cine a nădăjduit în Domnul şi a fost ruşinat? sau cine s'a încrezut în El şi a fost părăsit? sau cine L-a chemat şi n'a fost luat în seamă?
\v 11 Căci îndurător şi milostiv este Domnul; El iartă păcatele şi mântuieşte la vremea necazului.
\v 12 Vai inimilor fricoase şi mâinilor slabe şi păcătosului care umblă pe două cărări!
\v 13 Vai inimii slabe!; neavând credinţă, nici nu va fi apărată.
\v 14 Vai vouă, celor ce v'aţi pierdut răbdarea!: Ce veţi face când Domnul vă va cerceta?
\v 15 Cei ce se tem de Domnul nu-I vor înfrunta cuvintele, iar cei care-L iubesc Îi vor păzi căile.
\v 16 Cei ce se tem de Domnul caută ce-I place Lui, iar cei care-L iubesc se satură cu Legea.
\v 17 Cei ce se tem de Domnul îşi au inima gata oricând şi'n faţa Lui îşi smeresc sufletul:
\v 18 "Să cădem în mâinile Domnului, iar nu în mâinile oamenilor; că precum Îi este slava, aşa-I este şi mila!"
\c 3
\p
\v 1 Fiilor, ascultaţi-mă pe mine, părintele vostru, şi purtaţi-vă astfel încât să vă mântuiţi.
\v 2 Că Domnul l-a cinstit pe tată să fie peste fii şi a întărit dreptul mamei asupra copiilor.
\v 3 Cel care-şi cinsteşte tatăl îşi ispăşeşte păcatul,
\v 4 iar cel care-şi cinsteşte mama este asemenea celui ce-şi agoniseşte comoară;
\v 5 cel care-şi cinsteşte tatăl se va veseli în propriii săi fii şi'n ziua rugăciunii sale va fi auzit;
\v 6 cel care-şi slăveşte tatăl va avea viaţă lungă, iar cel ce ascultă de Domnul îşi va alina mama.
\v 7 Cel ce se teme de Domnul îşi cinsteşte tatăl şi le va sluji părinţilor ca unor stăpâni.
\v 8 În faptă şi'n cuvânt cinsteşte-l pe tatăl tău, astfel ca binecuvântarea lui să vină peste tine;
\v 9 căci binecuvântarea tatălui întăreşte casele copiilor, dar blestemul mamei dezrădăcinează temeliile.
\v 10 Nu te slăvi pe tine întru necinstea tatălui tău, căci necinstea tatălui tău nu-ţi este ţie slavă;
\v 11 căci slava omului vine din cinstea tatălui său, iar mama fără cinste este ocară copiilor ei.
\v 12 Fiule, ajută-l pe tatăl tău în bătrâneţea lui şi nu-l întrista atât cât trăieşte.
\v 13 Chiar dacă înţelegerea îi slăbeşte, fii îngăduitor şi nu-l dispreţui când tu eşti în putere.
\v 14 Căci alinarea dăruită părintelui nu va fi uitată şi, în ciuda păcatelor tale, te va întări;
\v 15 în ziua necazului tău îşi va aminti de tine: ca gheaţa când e cald, aşa ţi se vor topi păcatele.
\v 16 Cel care-şi părăseşte tatăl e ca un blasfemiator , iar cel care-şi mânie mama e un blestemat al Domnului.
\v 17 Fiule, fă-ţi treburile cu modestie şi vei fi iubit de omul plăcut [Domnului].
\v 18 Cu cât eşti mai mare, cu atât fă-te mai mic şi vei afla har în faţa Domnului;
\v 19 căci mulţi sunt oamenii mari şi slăviţi, dar numai celor smeriţi li se descoperă tainele;
\v 20 căci mare e puterea Domnului, dar cinstirea Îi vine de la cei smeriţi.
\v 21 Nu umbla după ceea ce e prea greu pentru tine şi nu iscodi ceea ce e peste puterile tale.
\v 22 La ceea ce ţi s'a poruncit, la aceea gândeşte; căci tu nu ai nevoie de lucrurile ascunse.
\v 23 Nu scormoni în ceea ce nu-ţi trebuie, căci ceea ce ţi s'a arătat e mai mult decât poate omul să priceapă;
\v 24 fiindcă pe mulţi îi înşală părerile lor deşarte şi reaua închipuire le-a stâlcit judecata.
\v 25 Dacă nu ai ochi, eşti lipsit de lumină, iar dacă nu ştii, nu te afla în vorbă.
\v 26 Inima îndărătnică sfârşeşte rău, iar cel ce iubeşte primejdia va pieri într'însa.
\v 27 Inima îndărătnică se va împovăra cu dureri şi păcătosul adaugă păcat la păcat.
\v 28 Pentru răul trufaşului nu este vindecare, căci o iarbă rea a prins rădăcină în el.
\v 29 Inima înţeleptului cugetă la spusa înţeleaptă şi urechea care ascultă e dorinţa înţeleptului.
\v 30 Apa stinge focul care arde, iar milostenia e ispăşirea păcatelor.
\v 31 Cel ce răsplăteşte binefacerea se gândeşte la ce va veni şi'n clipa căderii sale va afla sprijin.
\c 4
\p
\v 1 Fiule, pe cel sărac să nu-l lipseşti de hrană şi ochii celui sărman nu-i face să aştepte.
\v 2 Nu întrista sufletul celui flămând şi nu-l zgândări pe omul aflat la necaz.
\v 3 Inima necăjită n'o scoate din sărite, iar pe cel nevoiaş nu-l face să aştepte darul.
\v 4 Nu lepăda rugămintea celui necăjit, iar de la cel sărac nu-ţi întoarce faţa.
\v 5 De la cel lipsit nu-ţi întoarce ochii şi nu-i da nimănui prilejul să te blesteme;
\v 6 că dacă te blesteamă cu amărăciune'n suflet, ruga lui va fi auzită de Cel ce l-a făcut.
\v 7 Fă-te iubit adunării şi'n faţa omului mare înclină-ţi capul.
\v 8 Spre cel sărac apleacă-ţi urechea şi cu dulceaţă dă-i bineţe.
\v 9 Smulge-l pe cel asuprit din mâinile asupritorului şi nu fi slab de înger când judeci.
\v 10 Fii ca un tată pentru orfani, iar pentru mama lor, ca un bărbat; şi vei fi ca un fiu al Celui-Preaînalt, Care te va iubi mai mult decât mama ta.
\v 11 Înţelepciunea îşi creşte copiii şi se îngrijeşte de cei ce o caută.
\v 12 Cel ce o iubeşte iubeşte viaţa şi cei ce o'ntâmpină în revărsatul zorilor se vor umple de veselie.
\v 13 Cel ce şi-o ţine aproape va moşteni slavă şi oriunde intră, Dumnezeu îl binecuvintează.
\v 14 Cei ce o slujesc Îi slujesc Celui-Sfânt, iar cei ce o iubesc sunt iubiţi de Domnul.
\v 15 Cel ce o ascultă va judeca neamurile şi cel ce şi-o ţine aproape va locui fără grijă.
\v 16 Cel ce se încrede în ea o va avea ca moştenire, iar urmaşii săi vor avea parte de ea.
\v 17 Căci, la'nceput, merge cu el pe o cale sucită, şi-l loveşte cu frică şi spaimă şi-l ameţeşte cu asprimea purtării până ce capătă încredere în sufletul lui şi-l încearcă prin legile ei;
\v 18 apoi se îndreaptă spre el şi-l veseleşte şi-i descoperă tainele ei.
\v 19 Dar dacă el o ia razna, ea îl părăseşte şi-l dă pe seama propriei lui căderi.
\v 20 Urmăreşte prilejul cel bun şi păzeşte-te de rău şi nu te vei ruşina de sufletul tău.
\v 21 Căci există o ruşine care aduce păcatul şi există o ruşine care e slavă şi har.
\v 22 Nu-ţi apropia pe nimeni împotriva sufletului tău şi nu te speria de propria ta cădere.
\v 23 Nu-ţi opri cuvântul când e să faci un bine şi nu-ţi ascunde înţelepciunea în slava deşartă;
\v 24 căci din cuvânt se cunoaşte înţelepciunea şi din graiurile limbii, învăţătura.
\v 25 Nu grăi împotriva adevărului, ci ruşinează-te de neştiinţa ta.
\v 26 Nu te ruşina să-ţi mărturiseşti păcatele şi nu sta împotriva curgerii râului.
\v 27 Nu te înjosi în faţa omului nebun şi nu-l măguli pe cel puternic.
\v 28 Pân'la moarte luptă-te pentru adevăr şi Domnul Dumnezeu Se va lupta pentru tine.
\v 29 Nu fi pripit la vorbă, dar nici moale şi neglijent în lucrările tale.
\v 30 În casa ta nu fi ca un leu şi nici închipuit faţă de casnicii tăi.
\v 31 Mâna să nu-ţi fie întinsă la luat şi strânsă la dat.
\c 5
\p
\v 1 Nu-ţi pune nădejdea în avuţiile tale şi să nu zici: "Am destule".
\v 2 Nu-ţi lăsa dorinţa şi tăria să te împingă a umbla după poftele inimii tale.
\v 3 Să nu zici: "Cine-mi va cere socoteală pentru ce fac?", căci Domnul nu va întârzia să te pedepsească.
\v 4 Să nu zici: "Am păcătuit; şi? ce mi s'a'ntâmplat?", căci Domnul e îndelung-răbdător.
\v 5 Nu fi atât de încrezător în iertare încât să îndeşi păcat peste păcat.
\v 6 Să nu zici: "Mare este mila Lui, El îmi va ierta noianul păcatelor!";căci în El e şi milă, şi mânie, iar mânia Lui se va abate peste cei păcătoşi.
\v 7 Nu întârzia să te întorci la Domnul şi nu amâna din zi în zi,căci fără veste va izbucni mânia Domnului şi'n ziua de pedeapsă vei fi nimicit.
\v 8 Nu te încrede în avuţiile dobândite pe nedrept, că nu-ţi vor folosi în ziua judecăţii.
\v 9 Nu vântura la orice vânt şi nu umbla pe orice cale(pe asta o face păcătosul cu vorba'n doi peri ).
\v 10 Fii statornic în simţirea ta şi să nu ai decât o singură vorbă.
\v 11 Fii grabnic în a asculta şi zăbavnic în a da răspunsul.
\v 12 Dacă ştii ceva, răspunde-i aproapelui tău, iar dacă nu, pune-ţi mâna peste gură.
\v 13 În vorbă este şi cinste, şi batjocură, şi limba omului îi este căderea.
\v 14 Să nu-ţi faci nume de bârfitor şi să nu fi un vorbăreţ viclean;că dacă peste hoţ cade ocara, osândă grea va fi peste cel cu vorba'n doi peri.
\v 15 Nu fi neştiutor, nici în lucrurile mari, nici în cele mici, şi din prieten să nu devii duşman.
\c 6
\p
\v 1 Căci o faimă rea lasă'n urmă ruşine şi ocară: aşa e păcătosul cu vorba'n doi peri.
\v 2 Nu te lăsa în voia patimilor tale, ca nu cumva să fii sfâşiat ca un taur ;
\v 3 îţi vei mânca frunzişul, îţi vei pierde roadele şi nu vei lăsa din tine decât un lemn uscat.
\v 4 Patima rea îl pierde pe cel ce-o are şi-l face de râsul vrăjmaşilor lui.
\v 5 Vorba dulce înmulţeşte prietenii, limba plăcută sporeşte răspunsurile plăcute.
\v 6 Multe să-ţi fie legăturile cu oamenii, dar, ca sfetnici, unul dintr'o mie.
\v 7 Dacă vrei să-ţi faci un prieten, pune-l mai întâi la'ncercare şi nu te grăbi să i te destăinui;
\v 8 căci îţi e prieten atât cât îi este lui bine, dar la vreme de'ncercare nu-ţi va rămâne alături:
\v 9 prieten care-ţi devine duşman şi care dă pe faţă o ceartă spre ruşinea ta.
\v 10 Prieten îţi e ca să stea la masă cu tine, dar la vreme de'ncercare nu rămâne acolo.
\v 11 Cât timp îţi merge bine va fi precum eşti tu şi cu'ndrăzneală le va vorbi slugilor,
\v 12 dar dacă vei cădea, ţi se va întoarce împotrivă şi-ţi va ocoli privirea.
\v 13 Fereşte-te de duşmani şi păzeşte-te de prieteni.
\v 14 Un prieten credincios e un sprijin puternic: cine l-a găsit, a găsit o comoară.
\v 15 Un prieten credincios e piatră nestemată: nimeni nu va şti să-i cumpănească preţul.
\v 16 Un prieten credincios e un balsam de viaţă: cei ce se tem de Domnul, aceia-l vor afla.
\v 17 Cel ce se teme de Domnul îşi veghează prietenia: cum e el, aşa-i va fi şi prietenul.
\v 18 Fiule, de când eşti încă tânăr alege'nvăţătura şi pân'la cărunteţe vei afla înţelepciune.
\v 19 Lucreaz-o ca un plugar, ca un semănător, şi aşteaptă-i roadele bune,căci pentru o vreme te vei trudi ca s'o lucrezi, dar în curând îi vei mânca roadele.
\v 20 Neplăcută le este celor neînvăţaţi, iar cel nepriceput nu-i va rămâne alături;
\v 21 îl va apăsa ca o piatră de'ncercare, iar el nu va întârzia s'o arunce.
\v 22 Căci înţelepciunea e vrednică de numele ei: nu e la'ndemâna gloatei.
\v 23 Ascultă, fiule, primeşte-mi gândirea şi nu-mi lepăda sfatul:
\v 24 Pune-ţi picioarele în obezile ei şi grumazul în lanţul ei!
\v 25 Încovoaie-ţi umărul şi du-o în cârcă, iar legăturile ei să nu te mâhnească.
\v 26 Apropie-te de ea cu toată inima, din toate puterile urmează-i căile.
\v 27 Mergi pe urma ei şi caut-o: ea ţi se va face cunoscută; dac'ai aflat-o, să n'o mai laşi!
\v 28 Că'ntru sfârşit vei afla în ea odihnă şi ţi se va preface'n bucurie.
\v 29 Obezile ei îţi vor fi apărare puternică, lanţurile ei, podoabă de preţ,
\v 30 jugul ei, o găteală de aur , legăturile ei, panglici de iachint.
\v 31 Ca pe un vestmânt de slavă o vei îmbrăca şi ca pe o cunună a bucuriei o vei purta.
\v 32 Fiule, dacă vei vrea, vei învăţa, şi dacă-ţi vei pune mintea la lucru, iscusit vei fi.
\v 33 Dacă-ţi place să asculţi, vei învăţa. şi dacă-ţi vei apleca urechea, vei fi înţelept.
\v 34 Stai în adunarea celor bătrâni şi dacă vezi un înţelept, lipeşte-te de el.
\v 35 Ascultă cu voioşie orice grai dumnezeiesc, proverbele subţiri să nu cumva să-ţi scape.
\v 36 Dacă vezi un om cu judecată, repede-te la el şi fă-ţi paşii să-i tocească pragul uşii.
\v 37 Cugetă la poruncile Domnului, gândeşte-te fără'ncetare la rânduielile Lui;El îţi va întări inima şi-ţi va da înţelepciunea pe care ţi-o doreşti.
\c 7
\p
\v 1 Nu face răul, şi răul nu te va stăpâni;
\v 2 îndepărtează-te de nedreptate, şi nedreptatea se va îndepărta de tine.
\v 3 Fiule, nu semăna în brazdele nedreptăţii, ca nu cumva să culegi de şapte ori mai mult.
\v 4 Nu cere de la Domnul întâietate, nici de la rege scaun de mărire.
\v 5 N'o face pe dreptul în faţa Domnului, şi nici pe'nţeleptul în faţa regelui.
\v 6 Dacă nu eşti în stare să stârpeşti nedreptatea, nu râvni scaun de judecător,ca nu cumva să te înmoaie cel puternic şi să-ţi împiedici duhul de dreptate.
\v 7 Nu te pune rău cu obştea cetăţii şi nu te umili în faţa mulţimii.
\v 8 Nu te lăsa târât de două ori în păcat, căci pentru o singură dată nu vei rămâne nepedepsit.
\v 9 Să nu zici: "Domnul va căuta la mulţimea darurilor mele; când I le voi aduce Dumnezeului Celui-Preaînalt, El le va primi".
\v 10 Nu şovăi în rugăciune şi nu uita să faci milostenie.
\v 11 Nu-ţi râde de omul cu inima'ntristată: Cel care-l umileşte, tot El îl şi înalţă.
\v 12 Nu făuri minciuni împotriva fratelui tău, şi cu atât mai puţin împotriva unui prieten.
\v 13 Fereşte-te să spui vreo minciună, că din ea nu poate ieşi nimic bun.
\v 14 Nu vorbi mult în adunarea bătrânilor, iar din rugăciune nu-ţi face morişcă de vorbe.
\v 15 Să nu urăşti corvezile, nici munca pe ogor rânduită de Cel-Preaînalt.
\v 16 Nu te număra în gloata păcătoşilor: aminteşte-ţi că mânia nu va întârzia.
\v 17 Smereşte-ţi sufletul în adânc, căci focul şi viermii sunt osânda necredinciosului.
\v 18 Nu schimba prietenul pe bani, şi nici fratele bun pe aurul de Ofir.
\v 19 Nu şovăi să-ţi iei o femeie înţeleaptă şi bună, căci farmecul ei preţuieşte mai mult decât aurul.
\v 20 Nu te purta rău cu robul care munceşte cinstit, nici cu simbriaşul care se dăruie.
\v 21 În inima ta iubeşte-l pe robul înţelept şi nu-i împiedica eliberarea.
\v 22 Ai turme? îngrijeşte-te de ele şi, dacă-ţi sunt de folos, păstrează-le.
\v 23 Ai copii? dă-le învăţătură şi încă de mici fă-i să-şi aplece grumazul.
\v 24 Ai fiice? veghează-le curăţia, şi nu le arăta faţă veselă.
\v 25 Mărită-ţi fata, şi mare lucru vei face, dar dă-i un bărbat înţelept.
\v 26 Ai femeie după inima ta? n'o alunga, dar dacă n'o iubeşti, nu te încrede în ea.
\v 27 Cinsteşte-l pe tatăl tău din toată inima ta şi nu uita niciodată durerile mamei tale;
\v 28 adu-ţi aminte că ei ţi-au dat viaţă: ce le vei da în schimbul a tot ce-au făcut pentru tine?
\v 29 Din tot sufletul tău teme-te de Domnul şi cinsteşte-i pe preoţii Lui.
\v 30 Din toată puterea ta iubeşte-L pe Cel ce te-a făcut şi nu-i părăsi pe slujitorii Săi.
\v 31 Teme-te de Domnul şi cinsteşte-l pe preot şi dă-i partea lui, aşa cum ţi s'a poruncit:pârgă, jertfă de ispăşire, darul umerilor, jertfa de sfinţire şi pârga celor sfinte.
\v 32 Şi celui sărac întinde-i mâna, încât binecuvântarea ta să fie desăvârşită.
\v 33 Mărinimia ta să-i atingă pe toţi cei vii, şi nici pentru cei morţi să n'o opreşti.
\v 34 Nu-ţi întoarce faţa de la cei ce plâng; cu cei întristaţi întristează-te şi tu.
\v 35 Nu-ţi fie teamă să-i cercetezi pe cei bolnavi; prin astfel de fapte îţi vei câştiga iubire.
\v 36 În tot ce faci adu-ţi aminte de sfârşitul tău şi nu vei păcătui niciodată.
\c 8
\p
\v 1 Nu te lupta cu cel puternic, ca nu cumva să cazi în mâinile lui.
\v 2 Nu te certa cu omul bogat, ca nu cumva să fie mai greu decât tine;căci aurul pe mulţi i-a nimicit şi a încovoiat inimile regilor.
\v 3 Nu te sfădi cu omul limbut: nu-i pune lemne pe foc.
\v 4 Nu glumi cu omul prost crescut, ca nu cumva să-ţi vezi străbunii ocărâţi.
\v 5 Nu-l dojeni pe păcătosul care se pocăieşte: adu-ţi aminte că toţi suntem vinovaţi.
\v 6 Nu-l dispreţui pe omul înaintat în vârstă, căci s'ar putea ca şi noi să îmbătrânim.
\v 7 Nu te bucura de moartea unui om: adu-ţi aminte că noi toţi vom muri.
\v 8 Nu dispreţui rostirile înţelepţilor, ci deprinde-te cu proverbele lor;că de la ei îţi vei însuşi învăţătura şi iscusinţa de a-i sluji pe cei mari.
\v 9 Nu dispreţui rostirile bătrânilor, că şi ei au învăţat de la părinţii lor;de la ei vei învăţa înţelepciunea şi iscusinţa de a răspunde când trebuie.
\v 10 Nu aţâţa cărbunii păcătosului, ca nu cumva să te arzi la flacăra lui.
\v 11 N'o'ntinde pân'la capăt cu omul iute la mânie: în faţa buzelor vei avea o capcană.
\v 12 Nu-l împrumuta pe omul mai tare decât tine: dacă dai cu'mprumut, nu mai primeşti nimic.
\v 13 Nu te pune chezaş dincolo de puterile tale; dac'ai făcut-o, fii gata să plăteşti.
\v 14 Să nu te judeci cu un judecător, căci hotărârea va fi de partea lui.
\v 15 Nu te porni la drum cu omul ne'nfricat , ca nu cumva să-ţi devină povară;că el nu face decât ce-l taie capul, iar nebunia lui te va pierde odată cu el.
\v 16 Nu te certa cu omul mânios, nu străbate cu el un ţinut pustiu,căci în ochii lui sângele e o nimica toată şi unde nu-i nici un ajutor îţi va sări la gât.
\v 17 Nu-i spune nebunului ce ai în gând, căci el nu va şti să-ţi păstreze taina.
\v 18 În faţa unui străin nu face nimic care trebuie să rămână tăinuit, căci tu nu ştii ce poate el să născocească.
\v 19 Nu-ţi deschide inima faţă de oricine, dar nici nu aştepta să-i câştigi bunăvoinţa.
\c 9
\p
\v 1 Nu fi gelos de soţia ta iubită şi nu-i îmbia gândul de a-ţi face rău.
\v 2 Nu te da în mâinile unei femei, ca nu cumva ea să pună stăpânire pe tine.
\v 3 Nu ieşi în calea unei desfrânate: ai putea să cazi în laţurile ei.
\v 4 Să nu mergi prea des la o cântăreaţă: ai putea să te prinzi în meşteşugurile ei.
\v 5 Nu-ţi opri cătătura asupra unei fecioare, ca nu cumva să fii târât în osânda ei.
\v 6 Nu te da în mâinile unei desfrânate: acolo-ţi vei pierde moştenirea.
\v 7 Nu-ţi plimba ochii pe străzile oraşului, şi nici nu rătăci prin locurile lui dosnice.
\v 8 Întoarce-ţi ochii de la femeia frumoasă şi nu-i opri pe frumuseţe străină. Mulţi s'au rătăcit prin frumuseţea unei femei: dragostea se-aprinde din ea ca un foc.
\v 9 Nu te aşeza nicidecum lângă o femeie măritată şi nu petrece cu ea bând la masă,ca nu cumva inima să-ţi fie cucerită de vrăjile ei şi prin patima ta să luneci în moarte.
\v 10 Pe prietenul vechi nu-l părăsi, fiindcă cel nou nu-i va fi asemenea.Vin nou, prieten nou... lasă-l să se învechească, şi-l vei bea cu plăcere.
\v 11 Nu invidia izbânda păcătosului, că nu ştii cum se va termina.
\v 12 Nu-ţi face plăcere din plăcerea nelegiuiţilor; aminteşte-ţi că până aici, jos, nu vor rămâne nepedepsiţi.
\v 13 Stai departe de omul în stare să ucidă şi nu vei avea nici o teamă de moarte;dacă ţi-l apropii, stai cu ochii pe el, căci ar putea să-ţi ia viaţa.Să ştii bine că eşti împresurat de laţuri şi că mergi pe metereze.
\v 14 Atât cât poţi, cercetează-ţi aproapele şi sfătuieşte-te cu înţelepţii.
\v 15 Pentru a sta de vorbă, alege-ţi oameni deştepţi şi tot cuvântul tău să fie despre legea Celui-Preaînalt.
\v 16 Oamenii drepţi să-ţi fie oaspeţi, iar mândria ta să fie în frica de Domnul.
\v 17 Un lucru făcut de mână de meşter merită laudă, dar cel ce cârmuieşte poporul să fie iscusit în cuvânt.
\v 18 Omul limbut e temut în cetate, iar cel nesăbuit la cuvânt îşi atrage ură.
\c 10
\p
\v 1 Cârmuitorul înţelept îşi învaţă poporul, iar cârmuirea omului priceput e bine statornicită.
\v 2 Cum e cârmuitorul, aşa-i sunt şi cârmuiţii: cum e primarul, aşa-s locuitorii.
\v 3 Un rege neînvăţat îşi prăbuşeşte poporul; cetatea propăşeşte prin iscusinţa celor ce o conduc.
\v 4 În mâna Domnului e cârmuirea pământului: El ridică la timp cârmuitorul potrivit.
\v 5 Izbânda unui om e în mâna Domnului; El este Cel ce-i dă cărturarului mărire.
\v 6 Nu-ţi urî aproapele, oricare i-ar fi nelegiuirile, şi să nu faci nimic când ţi-ai ieşit din fire.
\v 7 Trufia nu-i plăcută nici lui Dumnezeu, nici omului; pentru amândoi, nedreptatea e o greşală.
\v 8 Stăpânia trece de la un neam la altul datorită nedreptăţilor, sălbăticiilor şi banilor.
\v 9 De ce atâta trufie în cel ce e pământ şi cenuşă, un ins căruia, încă viu, îi putrezesc măruntaiele?
\v 10 Boala lungă îşi bate joc de doctor; un ins e astăzi rege, dar mâine va muri.
\v 11 Când omul moare, aceasta moşteneşte: gândaci, sălbăticiuni şi viermi.
\v 12 Începutul trufiei omului este a-L părăsi pe Domnul şi a-şi ţine inima departe de Cel ce l-a făcut;
\v 13 căci păcatul e începutul trufiei, iar purtătorul ei revarsă urâciune;iată de ce Domnul le-a adus [trufaşilor] pedepse straşnice şi, până la urmă, i-a nimicit.
\v 14 Domnul a surpat scaunele celor puternici şi'n locul lor i-a pus pe cei blânzi.
\v 15 Domnul a smuls rădăcinile păgânilor şi'n locul lor i-a sădit pe cei smeriţi.
\v 16 Domnul a răsturnat ţările păgânilor şi le-a nimicit pân'la temeliile pământului.
\v 17 Pe mulţi i-a slăbit şi i-a nimicit şi le-a şters amintirea de pe pământ.
\v 18 Trufia n'a fost făcută pentru oameni, şi nici mânia cea iute pentru cei născuţi din femei.
\v 19 Care neam e vrednic de cinste?: neamul omenesc. care neam e vrednic de cinste?: cei ce se tem de Domnul.Care neam e vrednic de dispreţ?: neamul omenesc. care neam e vrednic de dispreţ?: cei ce calcă poruncile.
\v 20 În mijlocul fraţilor săi, cârmuitorul se bucură de cinste, şi tot aşa, în ochii săi, cei ce se tem de Domnul.
\v 21 Frica de Domnul este începutul ridicării, iar împietrirea şi trufia sunt începutul căderii.
\v 22 Fie că omul e bogat, nobil sau sărac, lauda lui e frica de Domnul.
\v 23 Nu-i bine să dispreţuieşti un sărac înţelept, după cum nu-i potrivit să cinsteşti un păcătos.
\v 24 Om mare, judecător sau puternic, toţi sunt vrednici de cinste, dar nici unul nu-i mai mare decât cel ce se teme de Domnul.
\v 25 Un rob înţelept are în slujba sa oameni liberi, iar omul învăţat nu cârteşte.
\v 26 Să nu faci pe'nţeleptul când eşti la lucrul tău, să nu te umfli'n pene când eşti la strâmtoare.
\v 27 Mai bun e cel ce munceşte şi are de toate decât cel ce se umflă'n pene şi n'are de nici unele.
\v 28 Fiule, în smerenie înalţă-ţi sufletul şi cinsteşte-l după vrednicia lui.
\v 29 Cine oare-l va îndreptăţi pe cel ce păcătuieşte împotriva sufletului său? şi cine-l va cinsti pe cel ce-şi face viaţa de ocară?
\v 30 Săracului i se dă cinste pentru iscusinţa minţii sale, bogatului, pentru avuţiile lui.
\v 31 Cel ce se bucură de cinste în sărăcie, cu cât mai mult în bogăţie? cel dispreţuit în bogăţie, cu cât mai mult în sărăcie?
\c 11
\p
\v 1 Înţelepciunea înalţă capul celui smerit şi-l face să şadă printre cei mari.
\v 2 Nu-l ferici pe om pentru frumuseţea lui, dar nici nu te scârbi de cineva pentru felul cum arată.
\v 3 Albina e mică printre zburătoare, dar rodul [muncii] ei întrece orice dulceaţă.
\v 4 Nu te mândri cu hainele de pe tine şi nu te trufi când ţi se dă cinstire,căci lucrurile Domnului sunt minunate, dar oamenilor le sunt ascunse.
\v 5 Mulţi tirani au fost culcaţi la pământ, iar un nenea-din-lume a purtat coroana.
\v 6 Mulţi puternici au fost umiliţi de moarte şi oameni cu faimă au fost daţi în puterea altora.
\v 7 Nu osândi înainte de a cerceta; întâi gândeşte, apoi fă dojana.
\v 8 Nu răspunde înainte de a asculta, nu-i tăia nimănui şirul cuvintelor.
\v 9 Nu te certa pentru ceva care nu te priveşte şi nu te amesteca în sfezile păcătoşilor.
\v 10 Fiule, nu te apuca de multe treburi; că dacă te apuci de multe, nu vei fi fără vină; şi dacă te ţii de ele, nu le vei prinde, şi nici nu vei scăpa prin fugă.
\v 11 E câte unul care munceşte şi asudă şi trage tare şi tot în urmă rămâne;
\v 12 şi e câte unul slab, neajutorat, neputincios şi împovărat de sărăcie,dar ochii Domnului caută spre el cu bunătate, îl ridică din umilinţă
\v 13 şi îi înalţă capul, în aşa fel încât mulţi se minunează de el.
\v 14 Bune şi rele, viaţă şi moarte, sărăcie şi bogăţie, toate vin de la Domnul.
\v 15 Înţelepciunea, ştiinţa şi cunoaşterea legii vin de la Domnul, de la El sunt iubirea şi calea faptelor bune.
\v 16 Nebunia şi întunericul sunt făcute pentru păcătoşi; cei ce se împăunează cu răul îmbătrânesc în rău.
\v 17 Darul Domnului rămâne cu cei credincioşi şi bunăvoinţa Lui aduce pururea propăşire.
\v 18 E câte unul care se îmbogăţeşte prin grijă şi zgârcenie, şi iată care-i este răsplata:
\v 19 Când zice: "Am aflat odihna şi acum voi mânca din bunătăţile mele",nu bagă de seamă că vremea va curge şi, lăsând totul altora, va muri.
\v 20 Fii statornic în făgăduinţa ta, închină-i viaţa şi îmbătrâneşte lucrând.
\v 21 Nu te minuna de lucrările păcătosului, ci ai încredere în Domnul şi stăruie în osteneala ta;că lesne este în ochii Domnului ca, dintr'o dată, fără veste, să-l îmbogăţească pe cel sărac.
\v 22 Binecuvântarea Domnului e răsplata celui credincios; când nu te-aştepţi, atunci îi înfloreşte binecuvântarea.
\v 23 Să nu zici: "De ce am nevoie? de acum, care-mi va fi averea?"
\v 24 Să nu zici: "Am destul, ce rău mi se poate întâmpla?"
\v 25 În ziua fericirii uiţi de nefericire şi'n ziua nefericirii nu-ţi aminteşti de fericire,
\v 26 că lesne-I este Domnului ca, în ziua sfârşitului, să-i dea omului după purtarea lui.
\v 27 Un ceas de nenoroc aduce uitarea desfătărilor, iar lucrările omului se descoperă la sfârşitul său.
\v 28 Înaintea sfârşitului să nu-l socoteşti pe nimeni fericit, căci în sfârşitul său e omul cunoscut.
\v 29 În casa ta nu primi pe oricine, că multe sunt cursele vicleanului.
\v 30 Ca o potârniche'n colivie, aşa e inima trufaşului, şi ca o iscoadă îţi pândeşte căderea;
\v 31 sucind binele în rău, el stă'ntr'un colţ la pândă şi chiar în cele bune îţi va găsi cusur.
\v 32 O singură scânteie aprinde'ntregul jar, iar păcătosul pândeşte sângele să curgă.
\v 33 Ia seama la omul rău - căci rău pune la cale -, ca nu cumva să-ţi aducă o veşnică ocară.
\v 34 Primeşte'n casă un străin: te va tulbura şi te va înstrăina de ce-i al tău.
\c 12
\p
\v 1 Dacă faci bine, să ştii cui i-l faci şi vei avea mulţumire pentru fapta ta cea bună.
\v 2 Fă-i bine celui credincios şi vei afla răsplată; dacă nu de la el, de la Cel-Preaînalt.
\v 3 Nici un bine celui ce pururi se îndeletniceşte cu răul şi nici celui ce nu face milostenie!
\v 4 Dă-i celui credincios, dar nu-l ajuta pe cel păcătos!
\v 5 Fă-i bine celui smerit, dar nu-l ajuta pe cel păcătos; ţine-i pâinea la tine, nu i-o da, ca nu cumva să devină mai tare decât tine;altminteri, vei afla un rău de două ori mai mare pentru toate binefacerile pe care i le-ai făcut.
\v 6 Că şi Cel-Preaînalt îi urăşte pe păcătoşi şi-i va pedepsi pe cei nelegiuiţi.
\v 7 Dă-i omului de bine, dar nu-l ajuta pe cel păcătos.
\v 8 Prietenul nu se cunoaşte când îţi este bine, şi nu în duşmănie se ascunde duşmanul.
\v 9 Când omului îi merge bine, duşmanii lui se întristează; când îi merge rău, chiar şi prietenul îl lasă.
\v 10 Niciodată să nu te încrezi în duşmanul tău; că precum se cocleşte arama, aşa şi răutatea lui;
\v 11 chiar când se umileşte şi umblă aplecat, ţine-ţi inima trează şi fereşte-te de el;fii cu el precum cel ce şterge oglinda şi vei cunoaşte că rugina de pe el nu s'a dus.
\v 12 Nu-l pune să stea lângă tine, ca nu cumva să te împingă şi să-ţi ia locul;să nu ţi-l pui de-a dreapta ta, ca nu cumva să încerce să-ţi ia scaunul;atunci, la urmă, vei înţelege cuvintele mele şi te vei căi amintindu-ţi de cele ce ţi-am spus.
\v 13 Cui îi va fi milă de descântătorul muşcat de şarpe şi de toţi cei ce se înfruntă cu fiarele sălbatice?
\v 14 Aşa e cel ce-şi face din păcătos un tovarăş şi care se face părtaş la păcatele lui;
\v 15 pentru o vreme rămâne cu tine, dar, dacă te clatini, nu se va opri.
\v 16 Duşmanul are dulceaţă pe buze, dar în inimă cugetă cum să te arunce în groapă;duşmanul are lacrimi în ochi, dar, dacă-i pică bine, nu se va sătura de sânge;
\v 17 dacă te pândeşte ceva rău, îl vei afla acolo înaintea ta: pretinzând că te ajută, îţi va săpa sub picioare,va da din cap şi din mâini şi, multe şuşotind, nu va face decât să-şi schimbe faţa.
\c 13
\p
\v 1 Cel ce se atinge de smoală se mânjeşte, cel ce-şi apropie un om trufaş va semăna cu el.
\v 2 Nu-ţi pune'n cârcă mai mult decât poţi duce şi nu ţi-l face fârtat pe cel mai puternic şi mai bogat decât tine;de ce să pui oala de pământ laolaltă cu oala de fier?: dacă se ciocnesc, una se va sparge.
\v 3 Bogatul face o nedreptate, şi tot el se mânie; săracul o suferă, dar se roagă de iertare!
\v 4 Dacă-i eşti de folos, te va folosi, dar dacă eşti în lipsă, te va părăsi;
\v 5 dacă ai, va trăi cu tine şi te va despuia fără să-i pară rău.
\v 6 Dacă are nevoie de tine, te va linguşi, îţi va surâde şi-ţi va da nădejde,te va lua cu vorbă bună şi va zice: "Ce-ţi trebuie?"
\v 7 Şi te va ruşina cu ospeţele lui până-ţi va goli punga de două sau trei ori şi la urmă va râde de tine; după aceea, dacă te vede, te va lăsa baltă clătinând din cap înainte-ţi.
\v 8 Ia aminte, ca nu cumva să te laşi înşelat şi să te'mpotmoleşti în propria ta prostie.
\v 9 Când te pofteşte un om puternic, ţine-te departe: cu atât mai mult te va pofti.
\v 10 Nu te vârî, ca nu cumva să fii împins îndărăt, dar nici prea departe nu sta, ca nu cumva să te uite.
\v 11 Nu vorbi cu el bătându-l pe umăr şi nu te încrede în noianul vorbelor lui;căci, vorbind mult, el te pune la'ncercare şi, mai în glumă, mai în serios, află ce vrea;
\v 12 el, cel cu atâtea vorbe, nu are nici o milă şi nu te va cruţa nici de lovituri, nici de lanţuri.
\v 13 Păzeşte-te şi ia bine seama, că mergi la drum cu propria ta cădere.
\v 14 Când auzi aceasta în somn, trezeşte-te; toată viaţa ta iubeşte-L pe Domnul şi roagă-L pentru mântuirea ta.
\v 15 Fiece vietate iubeşte ceea ce-i seamănă şi fiece om, pe aproapele lui.
\v 16 Fiece trup se uneşte după felul lui şi omul se leagă cu semenul său.
\v 17 Cum s'ar putea întovărăşi lupul şi mielul?: aşa e cu păcătosul şi cu cel evlavios.
\v 18 Ce pace poate fi între hienă şi câine? şi ce pace între bogat şi sărac?
\v 19 Aşa cum asinul sălbatic e prada leului în pustiu, tot astfel săracii sunt prada bogaţilor.
\v 20 Aşa cum trufaşul urăşte smerenia, tot astfel bogatului îi e silă de cel sărac.
\v 21 Când bogatul se clatină, prietenii îl sprijină; când cade săracul, prietenii i se duc.
\v 22 Când cade bogatul, mulţi îi deschid braţele; dacă spune prostii, i se dă dreptate.Când cade săracul, e dojenit; dacă spune ceva înţelept, pentru el nu e loc.
\v 23 Când vorbeşte bogatul, toţi îşi ţin gura şi-i ridicat în slăvi.Când vorbeşte săracul, se spune: "sta cine e?", şi dacă se'mpiedică'n vorbă, e culcat la pământ.
\v 24 Bogăţia e bună când e fără păcat; sărăcia e rea în gura nelegiuitului.
\v 25 Inima omului îi schimbă chipul, fie în bine, fie în rău.
\v 26 O faţă veselă e urma inimii bune, iar izvodirea proverbelor e cugetare trudnică.
\c 14
\p
\v 1 Fericit bărbatul care n'a alunecat cu graiul şi care nu e îngândurat de tristeţea păcatelor!
\v 2 Fericit bărbatul al cărui cuget nu-l osândeşte şi care nu cade în deznădejde.
\v 3 Omului zgârcit nu-i prieşte bogăţia, iar pentru omul invidios, la ce bun averile?
\v 4 Cel ce adună lipsindu-se pe sine, adună pentru alţii; cu bunurile lui alţii se vor desfăta.
\v 5 Cel care-i rău pentru sine, pentru cine va fi bun?: nu se bucură nici măcar de ceea ce are el.
\v 6 Nimeni nu e mai rău decât cel ce se pizmuieşte pe sine: aceasta-i răsplata răutăţii lui;
\v 7 chiar când face bine, o face din uitare, şi după aceea îşi vădeşte răutatea.
\v 8 Rău este omul cu ochiul invidios, care-şi întoarce faţa şi dispreţuieşte viaţa altuia.
\v 9 Omul invidios nu se mulţumeşte cu ce are, iar nedreptatea omului rău îi usucă sufletul.
\v 10 Ochiul rău îşi drămuieşte pâinea, dar la masă tot nu-i ajunge.
\v 11 Fiule, atât cât poţi, fă-ţi bine ţie şi adu-I Domnului prinoasele ce I se cuvin.
\v 12 Nu uita că moartea nu va zăbovi şi că legământul cu groapa nu ţi s'a arătat.
\v 13 Înainte de a muri, fă-i bine prietenului tău şi, după cât poţi, întinde-i mâna şi dă-i-o.
\v 14 Nu te lipsi de binele de azi şi nimic să nu-ţi scape dintr'o dorinţă bună.
\v 15 Oare nu altora le vei lăsa rodul muncii tale, şi rodul ostenelilor tale să fie tras la sorţi?
\v 16 Dă şi primeşte şi sfinţeşte-ţi sufletul, că nu în groapă vei căuta desfătări.
\v 17 Orice trup se învecheşte ca o haină, că aceasta-i legea veşnică: cu moarte vei muri.
\v 18 Precum în frunzişul unui copac stufos unele frunze cad, altele cresc, aşa-i cu generaţiile cărnii şi sângelui: unele mor, altele se nasc.
\v 19 Tot lucrul stricăcios are un sfârşit, iar cel ce l-a lucrat se duce cu el.
\v 20 Fericit bărbatul care cugetă înţelepţeşte şi care gândeşte cu propria-i pricepere,
\v 21 cel ce'n inima lui cugetă la căile înţelepciunii şi-i cercetează tainele;
\v 22 o urmăreşte ca un hăitaş, în căile ei stă la pândă;
\v 23 i se uită prin ferestre, îi ascultă pe la uşi;
\v 24 i se aşază lângă casă, îi înfige'n ziduri un ţăruş,îşi întinde cortul alături şi se aşază în aşezământul fericirii;copiii şi-i pune sub acoperământul ei şi sub umbrarul ei îşi află adăpost:sub ea, acolo, ferit e de arşiţă şi'n slava ei îşi capătă odihna.
\c 15
\p
\v 1 Aşa face omul care se teme de Domnul, iar cel ce stăpâneşte legea o va dobândi [înţelepciunea].
\v 2 Ea îl întâmpină ca o mamă şi ca o soţie tânără îl primeşte;
\v 3 cu pâinea înţelegerii îl hrăneşte şi cu apa înţelepciunii îl adapă;
\v 4 de ea se reazemă şi nu se clatină, de ea se lipeşte şi nu se ruşinează.
\v 5 Ea îl ridică deasupra semenilor lui, în mijlocul adunării îi va deschide gura.
\v 6 El află desfătare şi cunună de bucurie şi primeşte ca moştenire un renume veşnic.
\v 7 Dar cei lipsiţi de minte n'o vor avea niciodată, iar păcătoşii nicicând o vor vedea.
\v 8 Ea se ţine departe de trufie, iar mincinoşii n'o au în amintire.
\v 9 Lauda nu-şi află locul în gura păcătosului, de vreme ce nu de Domnul i-a fost trimisă;
\v 10 căci lauda nu se rosteşte decât în înţelepciune şi Domnul este Cel ce-i îndreaptă căile.
\v 11 Să nu zici: "Prin Domnul am călcat alături", căci El nu face ceea ce urăşte.
\v 12 Să nu zici: "Prin El m'am rătăcit", căci El n'are nevoie de omul păcătos.
\v 13 Domnul urăşte orice urâciune, şi nici cei ce se tem de El n'o iubesc.
\v 14 El dintru început l-a făcut pe om şi l-a lăsat în mâinile sfatului său.
\v 15 Dacă vrei, Îi vei păzi poruncile şi cu credincioşie vei săvârşi ceea ce-I place.
\v 16 Foc şi apă ţi-a pus dinainte: unde vei vrea, acolo-ţi vei întinde mâna.
\v 17 În faţa oamenilor sunt viaţa şi moartea: fiecăruia i se va da ceea ce-i place.
\v 18 Căci mare e înţelepciunea Domnului; tare e El întru putere, şi pe toate le vede.
\v 19 Ochii Săi sunt peste cei ce se tem de El, El cunoaşte toate lucrările omului.
\v 20 Nimănui nu i-a poruncit să fie nelegiuit şi nimănui nu i-a dat împuternicirea de a păcătui.
\c 16
\p
\v 1 Nu-ţi dori o droaie de copii netrebnici şi nu te bucura de fiii nelegiuiţi.
\v 2 Deşi se înmulţesc, nu te bucura de ei dacă nu e cu ei frica lui Dumnezeu.
\v 3 Nu te încrede în durata vieţii lor, şi nici în numărul lor nu nădăjdui;că unul e mai mult decât o mie şi-i mai bine să mori fără copii decât să-i ai nevolnici.
\v 4 Căci printr'un singur înţelept se umple cetatea de oameni, dar neamul nelegiuiţilor va pieri.
\v 5 Multe ca acestea mi-au văzut ochii şi mai mari decât ele mi-au auzit urechile.
\v 6 În adunarea păcătoşilor se aprinde focul, în neamul răzvrătiţilor s'a aţâţat Mânia.
\v 7 Nicicum nu i-a iertat pe uriaşii de odinioară. care s'au răzvrătit, mândri de puterea lor.
\v 8 N'a cruţat cetatea'n care locuia Lot, ci i-a urât pentru trufia lor.
\v 9 Milă n'a avut de neamul pierzării, al celor ce se trufeau cu păcatele lor.
\v 10 Tot aşa S'a purtat cu cei şase sute de mii de pedeştri care se ghemuiseră în învârtoşarea inimii lor.
\v 11 Doar unul de-ar fi vârtos la cerbice, minune ar fi să scape nepedepsit;că la El este mila, dar tot la El mânia: puternic în iertare, mânie răspândeşte;
\v 12 pe cât Îi este mila, pe-atât e şi urgia: pe oameni îi judecă după faptele lor.
\v 13 Păcătosul nu va scăpa cu prăzile lui, dar nici răbdarea binecredinciosului nu va fi înşelată;
\v 14 El va ţine seama de orice faptă milostivă, fiecare va afla pe măsura faptelor lui.
\v 15 Dumnezeu a învârtoşat inima lui Faraon, aşa ca el să nu-L cunoască, dar să I se cunoască faptele de sub cer.
\v 16 Mila Lui se arată la toată făptura, lumina şi umbra le-a împărţit printre oameni.
\v 17 Să nu zici: "Mă voi ascunde de Domnul, căci de-acolo, de sus, cine-şi va aminti de mine?;în grămadă nimeni nu mă va recunoaşte: ce sunt eu în urieşenia făpturii?"
\v 18 Iată, cerul şi cerul cerului, genunea şi pământul se cutremură la cercetarea Lui;
\v 19 şi totodată munţii şi temeliile pământului sub ochii Lui sunt prinse de cutremur.
\v 20 Dar la acestea toate nu se gândeşte nimeni; la căile Lui, cine mai ia aminte?
\v 21 Există şi furtună pe care omul n'o vede, iar cea mai mare parte a lucrurilor Sale rămâne ascunsă.
\v 22 "Lucrurile dreptăţii Sale, cine le vesteşte? sau cine le aşteaptă? Că departe-I este legământul";
\v 23 aşa gândeşte omul cu mintea scurtă; nemintosul, rătăcitul nu visează decât prostii.
\v 24 Ascultă-mă, fiule, şi dobândeşte-ţi cunoaşterea, apleacă-ţi inima la cuvintele mele:
\v 25 Cu măsură îţi voi descoperi învăţătura, cu grijă voi rosti cunoaşterea.
\v 26 Dintru'nceput, Domnul Şi-a făcut lucrurile cu judecată ; odată făcute, le-a hotărât şi părţile.
\v 27 El pentru'ntotdeauna Şi-a rânduit lucrurile, de la'nceputul lor şi'n curgerile lor.Ele nu ştiu de foame, şi nici de oboseală, şi niciodată nu se opresc de la datorie;
\v 28 nici unul din ele nu se izbeşte de celălalt şi niciodată nu-I înfruntă cuvântul.
\v 29 Domnul Şi-a aruncat apoi ochii spre pământ şi l-a umplut de bunătăţile Sale.
\v 30 Faţa i-a acoperit-o cu tot felul de vieţuitoare, iar acestea'n el se vor întoarce.
\c 17
\p
\v 1 Domnul l-a zidit pe om din pământ şi apoi tot în el l-a întors.
\v 2 Oamenilor le-a dat zile cu număr şi o anume vreme, dar şi stăpânire peste tot ce e pe pământ.
\v 3 Pe potriva Lui i-a îmbrăcat cu putere şi după chipul Său i-a făcut;
\v 4 şi frica de om a pus-o'n toată făptura şi i-a dat stăpânire peste fiare şi păsări.
\v 5 Au primit în folosinţă cele cinci puteri ale Domnului; ca pe o a şasea le-a dat părtăşia la gândire, iar ca pe o a şaptea, cugetarea, prin care I se rostesc puterile.
\v 6 Sfat şi limbă şi ochi şi urechi le-a dat şi inimă ca să'nţeleagă.
\v 7 Cu ştiinţa cunoaşterii i-a umplut şi le-a arătat binele şi răul.
\v 8 Ochiul Său l-a aşezat peste inima lor ca să le arate măreţia lucrurilor Sale,
\v 9 şi le-a dat ca de-a pururi să-I laude minunile.
\v 10 Lăuda-vor numele Său cel sfânt povestind măreţia lucrurilor Sale.
\v 11 Şi cunoaştere le-a mai dat şi legea vieţii ca moştenire:
\v 12 legământ veşnic a încheiat cu ei şi i-a făcut să cunoască judecăţile Sale;
\v 13 ochii lor au văzut măreţia slavei Sale, urechile lor au auzit slava glasului Său.
\v 14 El le-a zis: "Feriţi-vă de orice nedreptate" şi le-a dat, fiecăruia, porunci despre aproapele său.
\v 15 Căile lor sunt pururea înaintea Lui, de ochii Săi nu se pot ascunde.
\v 16 Încă din copilărie, căile lor îi mână spre rău şi din inimile lor de piatră nu-şi pot face inimi de carne.
\v 17 Fiecărui neam i-a rânduit un cârmuitor, dar Israel este partea Domnului:
\v 18 întâiul-Său-născut, pe care l-a hrănit cu certare, dar peste care-Şi revarsă lumina iubirii, fără să-l părăsească.
\v 19 Toate lucrurile lor sunt înaintea Lui ca soarele şi ochii Lui sunt pururea peste căile lor.
\v 20 Nedreptăţile lor nu-I sunt ascunse şi toate păcatele lor sunt înaintea Domnului.
\v 21 Bun este însă Domnul şi-Şi cunoaşte făptura: nici nu-i nimiceşte, nici nu-i părăseşte, ci-i cruţă.
\v 22 Milostenia omului e pentru El ca o pecete , iar binefacerea omului o păstrează ca pe lumina ochiului .
\v 23 Apoi El Se va ridica şi va răsplăti şi răsplata lor pe capul lor o va întoarce.
\v 24 Dar celor ce se pocăiesc le-a dat întoarcerea şi-i alină pe cei ce slăbesc în răbdare.
\v 25 Întoarce-te la Domnul şi părăseşte-ţi păcatele, roagă-te în faţa Lui şi greşeşte mai puţin.
\v 26 Revino la Cel-Preaînalt, întoarce-te de la nedreptate şi scârbeşte-te de toată urâciunea.
\v 27 Pe Cel-Preaînalt, cine-L va lăuda în mormânt dacă cei vii nu-I aduc laudă?
\v 28 De la cel mort - ca de la unul care nu mai este - a pierit lauda; cel viu şi sănătos Îl va lăuda pe Domnul.
\v 29 Cât de mare e milostivirea Domnului şi iertarea Lui spre cei ce se întorc la El!
\v 30 Că omul nu poate să aibă totul, de vreme ce fiul omului nu-i nemuritor.
\v 31 Ce e mai luminos decât soarele? Şi, totuşi, se întunecă !: dar carnea şi sângele cu gândul la rău?
\v 32 El veghează oştirea înălţimii cerurilor, în timp ce oamenii sunt pământ şi cenuşă.
\c 18
\p
\v 1 Cel ce trăieşte veşnic a zidit totul laolaltă.
\v 2 Doar Domnul singur e drept.
\v 3 Nu este un altul în afară de El. El cârmuieşte lumea cu palma mâinii Sale şi totul se supune voii Sale; căci, prin puterea Lui, e Împăratul tuturor lucrurilor, osebind în ele ce e sfânt şi ce e lumesc.
\v 4 Nimănui nu i-a dat putere să-I vestească lucrurile: cine-I va pătrunde măreţiile?
\v 5 Puterea slavei Sale, cine o va măsura? şi cine-I va povesti milele?
\v 6 În minunile Domnului e peste putinţă să pătrunzi: nimic de şters, nimic de adăugat.
\v 7 Când omul a sfârşit, de fapt atunci începe, iar când se opreşte, nu mai ştie nimic.
\v 8 Ce este omul? şi la ce poate fi bun? care-i este binele? care-i este răul?
\v 9 Numărul zilelor omului?: cel mult o sută de ani.
\v 10 O picătură de apă în mare, un grăunte de nisip, aşa-i puţinătatea anilor lui pe lângă veşnicie.
\v 11 Iată de ce Domnul e răbdător cu ei şi peste ei Îşi revarsă mila.
\v 12 El vede, El ştie cât de netrebnic le este sfârşitul şi tot pe atât Îşi sporeşte iertarea.
\v 13 Mila omului lucrează asupra aproapelui său, dar mila Domnului lucrează peste tot omul;El mustră, El îndreaptă, El învaţă şi, ca un păstor, Îşi readuce turma.
\v 14 El îi miluieşte pe cei ce primesc învăţătura şi pe cei ce se sârguiesc spre judecăţile Lui.
\v 15 Fiule, nu-ţi defăima faptele tale cele bune şi, atunci când dai, nu întrista cu vorba.
\v 16 Oare nu roua îmblânzeşte arşiţa? tot astfel, o vorbă-i mai bună decât darul.
\v 17 Priveşte: nu e mai bună vorba decât o dare bună?: şi una, şi alta sunt la omul darnic.
\v 18 Nebunul bruftuluieşte ca un bădăran, iar darul invidiosului mâhneşte ochii'n lacrimi.
\v 19 Mai înainte de a vorbi, învaţă, şi mai înainte de a te îmbolnăvi, îngrijeşte-te.
\v 20 Înainte de a judeca, cercetează-te pe tine şi la ceasul judecăţii vei afla milă.
\v 21 Înainte de a te îmbolnăvi, smereşte-te, iar la vreme de păcat arată pocăinţă.
\v 22 Deschide-i drum făgăduinţei să ţi-o plineşti la vreme şi nu aştepta moartea ca să te pui în rânduială.
\v 23 Înainte de a făgădui, pregăteşte-te şi nu fi ca un om care-L ispiteşte pe Domnul.
\v 24 Adu-ţi aminte de mânia din zilele sfârşitului şi de vremea pedepsei, când El Îşi va întoarce faţa.
\v 25 La vreme de belşug gândeşte-te la vremea foametei, iar la vreme de bogăţie, la vremea de sărăcie şi lipsă.
\v 26 Din zori şi până'n seară, vremea se schimbă şi toate trec ca fulgerul pe dinaintea Domnului.
\v 27 Omul înţelept e'n toate grijuliu şi'n zilele păcatelor se fereşte de greşală.
\v 28 Tot omul isteţ la minte cunoaşte'nţelepciunea şi-l laudă pe cel ce a aflat-o.
\v 29 Cei ce vorbesc pe înţeles sunt ei înşişi înţelepţi şi varsă potop de proverbe bine şlefuite .
\v 30 Nu te lăsa târât de poftele tale: împinge-ţi dorinţele îndărăt.
\v 31 Dacă-i dai sufletului tău plăcerea poftei lui, el te va face de râsul duşmanilor tăi.
\v 32 Nu te veseli în multă desfătare şi nici nu te lega să-i dai tribut.
\v 33 Nu te sărăci făcând ospeţe din împrumuturi atunci când n'ai nimic în pungă.
\c 19
\p
\v 1 Lucrătorul beţiv nu se va îmbogăţi; cel ce dispreţuieşte puţinul, puţin câte puţin sărăceşte.
\v 2 Vinul şi femeile îi strică pe bărbaţii înţelepţi; cel ce se lipeşte de desfrânate e şi mai de temut;
\v 3 moliile şi viermii îl vor moşteni şi omul netemător îşi va pierde viaţa.
\v 4 Cel ce se încrede cu uşurinţă e un om slab de înger , iar cel ce păcătuieşte, sufletului său îi face rău.
\v 5 Cel ce se desfată cu răul va fi osândit,
\v 6 cel ce urăşte vorbăria lunecă pe lângă rău.
\v 7 Niciodată nu-i repeta altuia ce ţi s'a spus ţie, că nu vei pierde nimic;
\v 8 prieten sau duşman, nu spune nimănui şi, cât să nu-ţi faci rău, nu da pe faţă;
\v 9 te va asculta, se va păzi de tine şi, la o anume vreme, te va urî.
\v 10 Ai auzit o vorbă?: să moară cu tine!; fii liniştit: nu te va face să crăpi!
\v 11 Pentru o singură vorbă, nebunul e prins de chinuri, aşa precum femeia care naşte prunc.
\v 12 Săgeată înfiptă în coapsă, aşa e o vorbă în pântecele nebunului.
\v 13 Lămureşte-te cu prietenul tău: poate că n'a făcut nimic, dar, dacă a făcut ceva, nu va mai face.
\v 14 Lămureşte-te cu aproapele tău: poate că n'a spus nimic şi, dacă totuşi a spus ceva, nu va începe din nou.
\v 15 Lămureşte-te cu prietenul tău: vorba de rău nu-i rară, dar nu da crezare la tot ce se spune.
\v 16 E câte unul care-o scrânteşte, dar nu cu dinadinsul: cine n'a greşit vreodată cu vorba?
\v 17 Lămureşte-te cu aproapele tău înainte de a ameninţa şi fă-i loc legii Celui-Preaînalt.
\v 18 Frica de Domnul e începutul omeniei Lui, iar înţelepciunea Îi câştigă iubirea.
\v 19 Cunoaşterea poruncilor Domnului e rânduiala vieţii; cei ce fac după voia Lui culeg pomul nemuririi.
\v 20 Toată înţelepciunea e frica de Domnul şi'n toată înţelepciunea e plinirea legii.
\v 21 Servul care-i spune stăpânului: "Nu fac ce mi-ai spus!", chiar dacă pe urmă o face, îl supără pe cel care-l hrăneşte.
\v 22 Ştiinţa răului , nu aceasta e înţelepciunea; înţelepciunea nu se află în sfatul păcătoşilor.
\v 23 Există un soi de iscusinţă care e urâciune; cel lipsit de înţelepciune e un nerod.
\v 24 Mai bun e unul cu minte puţină dar cu frică [de Domnul] decât unul doldora de pricepere, dar care calcă legea.
\v 25 Există o iscusinţă subţire, dar totodată nedreaptă, şi unul care foloseşte viclenia spre a-şi dobândi dreptatea.
\v 26 E câte unul care merge încovoiat de întristare, dar cu lăuntrul plin de vicleşug:
\v 27 îşi ascunde faţa, se face că n'aude şi, nebăgat în seamă, ţi se aruncă'n spate.
\v 28 E câte unul prea slab spre a păcătui, dar când îi vine bine, face rău.
\v 29 Pe om îl cunoşti după cum arată; pe înţelept îl cunoşti de cum dai cu ochii de el;
\v 30 haina omului, dinţii când râde şi călcătura omului arată ce e el.
\c 20
\p
\v 1 Există mustrări făcute la netimp şi-i unul care tace şi se arată înţelept.
\v 2 E mai bine să mustri decât să-ţi ţii mânia.
\v 3 Cel care-şi recunoaşte vina scapă de pedeapsă.
\v 4 Cel ce vrea să facă dreptate cu bâta e ca un famen căruia-i arde să aibă o fecioară.
\v 5 E unul care tace şi se arată înţelept şi e altul care-i nesuferit prin vorbărie.
\v 6 E unul care tace fiindcă n'are ce să răspundă şi-i altul care tace aşteptând clipa prielnică.
\v 7 Omul înţelept tace până ce-i vine clipa prielnică, dar flecarul şi nemintosul o lasă să treacă.
\v 8 Cel ce vorbeşte mult devine dezgustător, iar cel ce face pe grozavul are parte de ură.
\v 9 E unul care'n nenorocire îşi află mângâiere; alteori, un chilipir aduce nenorocire.
\v 10 Uneori a da nu-ţi este de nici un folos, alteori a da îţi aduce de două ori mai mult.
\v 11 Există o umilinţă care vine din faimă, dar e altul care după umilinţă îşi înalţă fruntea.
\v 12 Unul cumpără multe cu puţin, iar un altul le plăteşte de şapte ori cât fac.
\v 13 Înţeleptul se face iubit prin cuvintele sale, dar temenelele nebunilor se vor duce ca apa.
\v 14 Darul nemintosului nu-ţi va aduce nici un folos, căci, în loc de unul, el vede mai multe;
\v 15 el dă puţin şi ocărăşte mult, gura şi-o deschide ca un pristav,azi dă cu'mprumut şi mâine cere înapoi: urât e un astfel de om!
\v 16 Nebunul zice: "N'am nici un prieten, pentru faptele mele bune nimeni nu-mi va fi recunoscător,
\v 17 cei ce-mi mănâncă pâinea au limba uitucă". De câte ori şi câţi îl vor lua în râs?
\v 18 Mai bine e să aluneci pe piatră decât să aluneci prin limbă; aşa şi căderea celor răi, degrab va veni.
\v 19 Omul grosolan e ca o glumă deşucheată pe care proştii o trec din gură'n gură.
\v 20 Din gura prostului să nu primeşti o zicală, că niciodată n'o spune când trebuie.
\v 21 Unul nu poate păcătui din pricina sărăciei şi'n ceasurile lui de răgaz nu are păreri de rău.
\v 22 Unul se pierde prin sfiala de oameni: se pierde temându-se de un nebun.
\v 23 Unul, de ruşine, îi făgăduieşte prietenului său şi pe degeaba îşi face un duşman.
\v 24 Mare pată e pe un om minciuna; ea va fi pururi în gura nemintoşilor.
\v 25 Mai bun e un hoţ decât un mincinos vestit, dar pe-amândoi îi paşte prăbuşirea.
\v 26 Năravul mincinosului îl umple de ocară, iar ruşinea va fi de-a pururi cu el.
\v 27 Prin spusele sale îşi capătă cinstire înţeleptul, iar omul priceput le place celor mari.
\v 28 Cel ce lucrează pământul are strânsură bună şi celui ce le place mai-marilor i se iartă nedreptăţile.
\v 29 Ospitalitatea şi darurile orbesc ochii înţelepţilor şi, ca o botniţă la gură, împiedică mustrările.
\v 30 Înţelepciunea ascunsă şi comoara care nu se poate vedea, la ce folosesc amândouă?
\v 31 Mai bun e omul care-şi ascunde prostia decât omul care-şi ascunde înţelepciunea.
\c 21
\p
\v 1 Fiule, ai păcătuit?: n'o mai lua de la capăt, ci roagă-te pentru păcatele de ieri.
\v 2 Ca din faţa şarpelui să fugi de dinaintea păcatului, că dacă te apropii, te va muşca;dinţii lui sunt dinţi de leu: omoară viaţa oamenilor.
\v 3 Nelegiuirea e ca o sabie cu două tăişuri; rana ei nu are vindecare.
\v 4 Zăpăceala şi neruşinarea pustiesc bogăţia; aşa va fi pustiită casa trufaşilor.
\v 5 Rugăciunea săracului ajunge din gură la urechile Domnului, a Cărui hotărâre vine degrab.
\v 6 Cel ce urăşte mustrarea calcă pe urmele păcătosului, dar cel ce se teme de Domnul se căieşte din inimă.
\v 7 Vorbitorul bun se cunoaşte de departe, iar omul mintos ştie când alunecă.
\v 8 Cel ce-şi zideşte casa cu banii altuia e asemenea celui ce-şi adună pietre pentru mormânt.
\v 9 Adunarea nelegiuiţilor e ca un vălătuc de câlţi: în pară de foc le e sfârşitul.
\v 10 Drumul păcătoşilor e aşternut cu pietre, dar se înfundă în groapa iadului.
\v 11 Cel ce păzeşte legea îşi stăpâneşte pornirile, iar frica de Domnul se desăvârşeşte în înţelepciune.
\v 12 Cel neisteţ la minte nu poate învăţa nimic, dar e o isteţime care sporeşte amărăciunea.
\v 13 Ştiinţa înţeleptului creşte ca un potop şi sfatul său e ca un izvor de viaţă.
\v 14 Inima prostului e ca un vas spart: nu ţine'n ea nici un fel de cunoaştere.
\v 15 Dacă un om învăţat aude un cuvânt înţelept îl preţuieşte şi-i adaugă pe al lui;dar dacă-l aude un zănatic, nu-l place şi-l aruncă la spate.
\v 16 Rostirea prostului e ca o povară la drum, dar pe buzele înţeleptului se află har.
\v 17 Gura înţeleptului e mult cerută'n adunare şi spusa lui e'n gândul fiecăruia.
\v 18 Ca o casă'n prăbuşire, aşa-i înţelepciunea pentru prost, iar ştiinţa nebunului, cuvinte fără şir.
\v 19 Pentru nerod, învăţătura e piedică la picioare şi ca nişte cătuşe la mâna dreaptă.
\v 20 Prostul, când râde, gâlgâie ascuţit, dar omul cu bun simţ de-abia surâde.
\v 21 Pentru înţelept, învăţătura e ca o podoabă de aur şi ca o brăţară pe mâna lui cea dreaptă.
\v 22 Prostul dă buzna'n casă, dar omul încercat se sfieşte de oricine.
\v 23 Nebunul se uită'n casă din uşă, dar omul bine crescut rămâne afară.
\v 24 Doar omul prost crescut ascultă pe la uşi; un om înţelept s'ar simţi ruşinat.
\v 25 Buzele flecarilor vorbesc anapoda, dar cuvintele înţelepţilor sunt bine cumpănite.
\v 26 Inima proştilor li se află'n gură, dar gura înţelepţilor li se află'n inimă.
\v 27 Când nelegiuitul îl blestemă pe Satana îşi blestemă sufletul.
\v 28 Cel ce şuşoteşte zâzanii îşi pângăreşte sufletul şi urât va fi de cei de lângă el.
\c 22
\p
\v 1 Leneşul seamănă cu o piatră îmbălată: toţi vor şuiera spre el cu silă.
\v 2 Leneşul seamănă cu o grămadă de bălegar: cine-l atinge, îşi scutură mâna.
\v 3 Un fiu prost crescut e ruşinea tatălui care i-a dat naştere; iar când aşa este o fiică, ea s'a născut spre paguba lui.
\v 4 Fiica înţeleaptă îşi va găsi un soţ, dar cea neruşinată e tristeţea celui ce i-a dat naştere.
\v 5 Obraznica îi face de ruşine şi pe tatăl, şi pe soţul ei şi amândoi o dispreţuiesc.
\v 6 Dojana nelalocul ei e ca o muzică în zi de jale.
\v 7 Copiii care trăiesc cinstit şi au ce mânca fac uitată obârşia sărmană a părinţilor lor.
\v 8 Copiii dispreţuitori, rău crescuţi, pătează obârşia neamului lor bun.
\v 9 A învăţa un prost e ca şi cum ai lipi cioburi, ca şi cum ai trezi pe cineva zăpăcit de somn.
\v 10 Cine stă de vorbă cu un prost vorbeşte unui adormit; la sfârşit, va zice: "Despre ce e vorba?"
\v 11 Plângi un mort, că şi-a pierdut lumina; plângi un prost, că şi-a pierdut mintea;plângi cu dulceaţă un mort, că şi-a aflat odihna; dar prostului îi e mai bună moartea decât viaţa.
\v 12 Pentru un mort, plângerea durează şapte zile; dar pentru un prost şi un nelegiuit, toată viaţa lor.
\v 13 Cu cel nebun nu te'ntinde la vorbă şi nu te îndrepta spre cel nemintos;fereşte-te de el, ca să nu ai necaz, să fii scutit de nesimţirea lui;îndepărtează-te de el: vei afla odihnă şi tâmpeniile lui nu te vor face să caşti.
\v 14 Ce e mai greu decât plumbul? şi care-i este numele?: Nebunul.
\v 15 E mai lesne să duci în spate nisip, sare şi fier decât pe unul cu scrânteală la cap.
\v 16 O încheietură de lemn legată'n zidărie nu se va dezgărdina la un cutremur;o inimă hotărâtă printr'un sfat chibzuit nicicând nu se va teme.
\v 17 Inima rezemată pe gândul înţelept e ca o floare'n tencuială pe un perete neted.
\v 18 Gardul înfipt pe vârful dealului nu rămâne'n picioare când bate furtuna;inima înspăimântată în cugetul prostului nu rămâne'n picioare atunci când vine frica.
\v 19 Cel ce înţeapă ochiul îl face să lăcrimeze, iar cel ce înţeapă inima îi dă la iveală simţirile.
\v 20 Cel ce dă cu piatra în păsări, le ia la goană, iar cel ce ocărăşte un prieten strică prietenia.
\v 21 Dacă scoţi sabia împotriva unui prieten nu deznădăjdui: el poate să-şi revină;
\v 22 dacă ţi-ai deschis gura împotriva unui prieten nu deznădăjdui: poţi aştepta o împăcare;acestea, în afară de insultă, dispreţ, trădarea unei taine, lovitura prin spate, că din pricina lor prietenul ţi se va duce.
\v 23 Câştigă-ţi încrederea prietenului atunci când e sărac, pentru ca, atunci când va fi bogat, să te bucuri cu el de bunurile lui;la vreme de necaz rămâi cu el, pentru ca, dacă el moşteneşte, să moşteneşti şi tu cu el.
\v 24 Aşa cum aburul cuptorului şi fumul se ivesc înaintea focului, tot astfel, înaintea sângelui, înjurăturile.
\v 25 Nu-mi e ruşine să apăr un prieten şi de el nu mă voi ascunde;
\v 26 şi dacă din pricina lui mi se'ntâmplă vreun rău, oricine va auzi, se va feri de el.
\v 27 O, cine va pune pază gurii mele şi pe buzele mele pecete de'nţelepciune,aşa ca eu să nu cad din pricina lor şi ca limba mea să nu-mi fie spre pierzare?
\c 23
\p
\v 1 Doamne, Părinte şi Stăpân al vieţii mele, nu mă lăsa pradă planurilor lor şi nu mă lăsa să cad din pricina lor!
\v 2 Cine-mi va bate gândurile cu vergi şi inima cu învăţătura înţelepciunii,ca să nu-mi fie cruţate greşalele, iar păcatele mele să nu scape?
\v 3 Pentru ca nu cumva greşalele mele să sporească şi păcatele mele să se îngrămădească,pentru ca nu cumva să cad în mâinile potrivnicilor mei şi vrăjmaşii mei să-şi râdă de mine,
\v 4 Doamne, Părintele şi Dumnezeul vieţii mele,
\v 5 nu-mi da uitătură trufaşă,
\v 6 alungă de la mine pornirile nesăţioase, pofta pântecelui şi a împreunării trupului să nu mă stăpânească, iar patimii neruşinate să nu mă dai ca pradă.
\v 7 Fiilor, ascultaţi învăţătura gurii mele; cel ce o păzeşte nu se va înşela.
\v 8 Păcătosul se prinde prin propriile lui vorbe, în cursa lor se prind bârfitorul şi trufaşul.
\v 9 Nu-ţi deprinde gura să facă jurăminte, nu-ţi lua obiceiul de a rosti numele Celui-Sfânt;
\v 10 căci, aşa cum o slugă mereu bătută nu va rămâne fără vânătăi, tot astfel, cel ce fără'ncetare se jură şi-I pomeneşte Numele nu va rămâne fără vină.
\v 11 Omul care se jură mult se umple de nedreptate şi biciul nu se va îndepărta de casa lui;dacă păcătuieşte, pe el va fi păcatul, iar dacă-l nesocoteşte, de două ori păcătuieşte;dacă a jurat strâmb, nu va fi fără vină, ci casa i se va umple de nenorociri.
\v 12 Există un fel de a vorbi care seamănă cu moartea; el nu se pomenea pe vremea lui Iacob,căci oamenii evlavioşi îi rămân departe, ca nu cumva să se rostogolească'n păcate.
\v 13 Nu-ţi obişnui gura cu vorbe grosolane, fiindcă în ea [în grosolănie] se află şi o vorbă a păcatului.
\v 14 Când şezi în mijlocul celor mari adu-ţi aminte de tatăl tău şi de mama ta,ca nu cumva de faţă cu ei să uiţi de tine şi să te porţi ca un prost;căci atunci ai vrea să nu fi venit pe lume şi vei blestema ziua în care te-ai născut.
\v 15 Omul obişnuit cu vorbe grosolane, în toate zilele vieţii sale nu se va îndrepta.
\v 16 Două soiuri de oameni înmulţesc păcatele, iar al treilea atrage mânia.
\v 17 Patima fierbinte e ca para focului: nu se stinge până ce se mistuie;omul desfrânat în propria sa carne nu va înceta pân'va aprinde focul;pentru omul desfrânat, tot ce gustă e dulce şi pân'la moarte nu se va potoli.
\v 18 Omul care păcătuieşte în propriul său pat şi care zice: "Cine mă vede?;întunericul mă înconjură, zidurile mă ascund şi nimeni nu mă vede; de cine mă voi teme?Cel-Preaînalt nu-Şi va aminti de păcatele mele",
\v 19 acela nu se teme decât de ochii oamenilorşi nu ştie că ochii Celui-Preaînalt sunt de zeci de mii de ori mai luminoşi decât soarele,că ei văd toate purtările oamenilor şi pătrund în cele mai tainice unghere.
\v 20 Toate făpturile Îi erau cunoscute mai înainte de a le fi făcut, şi tot aşa-s după plinirea lor.
\v 21 Un astfel de om va fi pedepsit în văzul cetăţii: când se aşteaptă mai puţin, atunci va fi prins.
\v 22 Aşa-i şi cu femeia necredincioasă bărbatului ei, cea care-i aduce un moştenitor făcut cu altcineva.
\v 23 Mai întâi, a călcat legea Celui-Preaînalt şi apoi e vinovată faţă de bărbatul ei;în al treilea rând, s'a desfrânat în adulter şi a făcut copii cu un bărbat străin.
\v 24 Fi-va adusă în faţa adunării şi [pedeapsa] îi va cerceta copiii.
\v 25 Copiii ei nu vor prinde rădăcină, crengile ei nu vor purta roade.
\v 26 Amintirea şi-o va lăsa în blestem, ocara ei nu se va şterge.
\v 27 Iar cei de după ea vor şti că nimic nu-i mai bun ca frica de Domnul,că nimic nu-i mai dulce decât a ţine seama de poruncile Domnului.
\c 24
\p
\v 1 Înţelepciunea îşi este laudă sieşi şi'n mijlocul poporului se preamăreşte,
\v 2 în adunarea Celui-Preaînalt îşi deschide gura şi'n faţa puterii Lui se preamăreşte:
\v 3 "Din gura Celui-Preaînalt am ieşit şi ca un abur am acoperit pământul.
\v 4 Întru înălţimi m'am sălăşluit, iar tronul meu se află într'un stâlp de nor .
\v 5 Singură am cutreierat, de jur-împrejur, roata cerului şi am umblat prin străfundul genunii.
\v 6 Stăpână am fost pe valurile mării şi peste'ntreg pământul şi peste fiecare popor şi peste fiecare neam.
\v 7 Prin toate acestea cătat-am odihnă: în a cui moştenire mă voi sălăşlui?
\v 8 Atunci Făcătorul-a-toate mi-a dat poruncă, Cel ce m'a făcut mi-a rânduit sălaşul;El mi-a zis: "În Iacob pune-ţi sălaşul şi'n Israel să-ţi ai moştenirea!"
\v 9 Mai înainte de veacuri, încă de la'nceput, El m'a făcut şi până'n veşnicie nu voi înceta să fiu.
\v 10 În locaşul cel sfânt, în faţa Lui, am slujit şi astfel în Sion m'am statornicit;
\v 11 în cetatea cea iubită la fel mi-a dat odihnă şi în Ierusalim îmi este puterea.
\v 12 Într'un popor slăvit m'am înrădăcinat, în partea Domnului, în moştenirea Lui.
\v 13 Ca un cedru m'am ridicat în Liban şi ca un chiparos în munţii Hermonului,
\v 14 m'am înălţat ca un finic în En-Gaddi şi ca o tufă de trandafiri în Ierihon,ca un măslin frumos în câmp, şi ca un platan m'am înălţat.
\v 15 Ca scorţişoara şi ca drobiţa am dat mireasmă şi ca un mir de preţ am răspândit aromă,ca galbanul , onixul şi ca stacta şi ca un nor de tămâie din cortul mărturiei.
\v 16 Ca un terebint mi-am întins crengile, iar crengile mele sunt ramuri de slavă şi de har.
\v 17 Ca o vie am odrăslit haruri, iar florile mele sunt rod de slavă şi bogăţie.
\v 18 Sunt mama iubirii curate, a temerii , a cunoaşterii şi a nădejdii celei sfinte;iată de ce sunt eu dăruită tuturor copiilor mei, din veşnicie, celor rânduiţi de El.
\v 19 Veniţi la mine, voi, cei ce mă doriţi, şi săturaţi-vă de roadele mele!
\v 20 Căci amintirea mea e mai dulce decât mierea şi moştenirea mea, decât fagurele.
\v 21 Cei ce mă mănâncă vor flămânzi din nou, cei ce mă beau, din nou vor înseta.
\v 22 Cel ce ascultă de mine nu se va ruşina şi cei ce lucrează prin mine nu vor păcătui.
\v 23 Toate acestea sunt cartea legământului Dumnezeului Celui-Preaînalt, legea pe care ne-a poruncit-o Moise,lăsată ca moştenire adunării lui Iacob.
\v 24 Nu încetaţi a fi puternici în Domnul, lipiţi-vă de El, ca să vă întărească.Domnul Atotţiitorul e singurul Dumnezeu şi-un alt Mântuitor nu e în afară de El.
\v 25 [Această lege] sporeşte înţelepciunea precum Fisonul şi ca Tigrul la vremea roadelor noi;
\v 26 ca Eufratul revarsă înţelegerea şi ca Iordanul la vremea secerişului;
\v 27 ca Nilul face să curgă învăţătura, ca Gihonul la vremea culesului viilor.
\v 28 Cel dintâi n'a cunoscut-o pe toată, cel din urmă, nici el, nu a descoperit-o;
\v 29 că mai întinsă decât marea îi este gândirea, şi sfatul ei, decât genunea cea mare".
\v 30 Iar eu , eu sunt ca un braţ de apă al unui fluviu şi ca un pârâu curgând către un rai.
\v 31 Am zis: Îmi voi uda grădina şi-mi voi scălda în apă răzoarele;şi, iată, braţul meu de apă s'a făcut fluviu, iar fluviul meu a devenit o mare.
\v 32 Învăţătura precum zorile o voi face să licărească şi până departe va străluci;
\v 33 învăţătura o voi răspândi ca pe o profeţie şi le-o voi lăsa generaţiilor de după mine.
\v 34 Vedeţi că nu numai pentru mine m'am ostenit, ci şi pentru toţi cei ce o caută.
\c 25
\p
\v 1 Cu trei lucruri m'am înfrumuseţat în faţa Domnului şi a oamenilor: unirea între fraţi, prietenia între vecini, buna înţelegere între femeie şi bărbat.
\v 2 Sunt însă trei feluri [de oameni] pe care sufletul meu îi urăşte şi a căror viaţă mă scârbeşte:săracul trufaş, bogatul mincinos, bătrânul desfrânat şi cu mintea zburată.
\v 3 Dacă la tinereţe n'ai adunat nimic, cum vei găsi ceva la bătrâneţe?
\v 4 Cât le stă de bine celor cărunţi să ştie să judece şi celor bătrâni să cunoască sfatul!
\v 5 Cât de frumoasă e înţelepciunea la bătrâni, iar la cei ce se bucură de cinste, înţelegerea şi sfatul!
\v 6 Cununa bătrânilor e c'au trecut prin multe, iar mândria lor, frica de Domnul.
\v 7 Nouă lucruri sunt la care mă gândesc şi pe care le cred fericite, iar pe un al zecelea am să vi-l spun:omul care se bucură de copiii săi, cel ce, în viaţă fiind, vede căderea vrăjmaşilor săi.
\v 8 Ferice de cel ce trăieşte cu o femeie deşteaptă şi care n'a alunecat datorită limbii şi care n'a fost în slujba cuiva mai puţin vrednic decât el.
\v 9 Ferice de cel ce a aflat înţelepciunea şi de cel ce o pune în auzul celor ce-l ascultă.
\v 10 Cât de mare este cel ce a aflat înţelepciunea!; dar nu-i mai presus de cel ce se teme de Domnul.
\v 11 Frica de Domnul pe toate le covârşeşte; cel ce o are, cui va fi asemenea?
\v 12 Frica de Domnul e începutul iubirii Lui, dar prin credinţă se lipeşte omul de El.
\v 13 Toate rănile, dar nu o rană a inimii!; toate răutăţile, dar nu răutatea femeii!;
\v 14 toate nenorocirile, dar nu o nenorocire din partea potrivnicului!; toate nedreptăţile, dar nu o nedreptate din partea duşmanului!
\v 15 Nici un venin nu-i mai rău ca veninul şarpelui şi nici o ură nu-i mai mare ca ura vrăjmaşului.
\v 16 Mai bine mi-ar fi să locuiesc cu un leu sau cu un balaur decât cu o femeie rea.
\v 17 Răutatea femeii îi schimonoseşte chipul şi-i întunecă înfăţişarea, de parc'ar fi de urs.
\v 18 Bărbatul ei şade la masă în mijlocul vecinilor şi, fără să vrea, geme cu amar.
\v 19 Orice răutate e mică pe lângă răutatea femeii: partea păcătosului să i se-arunce'n cârcă!
\v 20 Urcuş nisipos sub tălpile bătrânului, aşa-i femeia limbută pentru un bărbat liniştit.
\v 21 Nu te lăsa prins de frumuseţea femeii şi n'o dori doar pentru că-i femeie!
\v 22 E treabă de mânie, de dezgust şi de ruşine ca o femeie să-şi întreţină bărbatul.
\v 23 Inimă abătută, chip posomorât şi rană pe inimă, iată ce face o femeie rea;mâini sleite, genunchi slăbănogiţi, iată ce face femeia care nu-şi fericeşte bărbatul!
\v 24 Printr'o femeie a început păcatul şi prin ea noi toţi murim.
\v 25 Nu-i da apei nici un loc de ieşire, şi nici femeii rele să aibă gura slobodă;dacă nu se poartă pe placul tău, desparte-ţi-o de trup!
\c 26
\p
\v 1 Fericit e bărbatul unei femei bune; numărul anilor lui va fi îndoit.
\v 2 Femeia vrednică îşi înveseleşte bărbatul şi-i va umple anii cu pace.
\v 3 O soţie bună e o parte bună: parte li se dă celor ce se tem de Domnul.
\v 4 Bogat sau sărac, el are inima mulţumită şi faţa lui e'n toată vremea veselă.
\v 5 De trei lucruri mi se teme inima, iar de al patrulea mă înspăimânt:vorba de rău cutreierând cetatea, gloata aţâţată, turnătoria ; toate acestea sunt mai rele decât moartea;
\v 6 dar inimă-rea şi jale e gelozia unei femei pe o alta; şi'n toate acestea se amestecă pleasna limbii!
\v 7 Femeia rea e ca un jug al boilor ce nu se potrivesc; cel care o ţine e asemenea celui ce a prins o scorpie.
\v 8 Mare prilej de mânie e femeia beţivă: ea nu va şti să-şi acopere ruşinea.
\v 9 În neruşinarea ochilor şi în gene recunoşti o femeie stricată.
\v 10 Ţine-te bine'n faţa unei fete îndrăzneţe, ca nu cumva, simţind că are mână liberă, să folosească prilejul.
\v 11 Fereşte-te să te iei după un ochi neruşinat şi nu te mira dacă te trage spre rău.
\v 12 Aşa cum călătorul însetat îşi deschide gura şi bea apă de unde se nimereşte,tot astfel aceea se aşază'n faţa fiecărui ţăruş şi'n faţa fiecărei săgeţi îşi deschide tolba.
\v 13 Farmecul femeii îl încântă pe soţul ei şi destoinicia ei îl împuterniceşte.
\v 14 Femeia tăcută e un dar de la Domnul şi nimic nu e mai de preţ decât cineva bine crescut.
\v 15 Femeia cuviincioasă e un dar peste dar şi cu nimic în lume nu poţi să preţuieşti un suflet curat.
\v 16 Ca soarele ridicându-se în înălţimile Domnului, aşa-i frumuseţea unei soţii bune între podoabele casei sale.
\v 17 Ca lumina ce luminează în sfeşnicul cel sfânt, aşa-i frumuseţea chipului într'un corp în floarea vârstei.
\v 18 Ca un stâlp de aur pe postament de argint, aşa-i frumuseţea pulpelor pe călcâie puternice.
\v 19 Fiule, păzeşte-te în floarea vârstei tale şi nu-ţi da puterea pe mâna străinilor.
\v 20 Caută ţarina cea mai reavănă din ţara ta şi în ea seamănă-ţi grâul, încrezător în neamul tău cel bun;
\v 21 în acest fel, vlăstarele pe care le laşi după tine se vor mândri că sunt lăstari de viţă.
\v 22 O femeie care se vinde e tot atât cât un scuipat, dar cea măritată e ca un turn care veghează vecia.
\v 23 Femeia cutră va avea parte de un nelegiuit, dar cea bine crescută, de un temător al Domnului.
\v 24 Femeia neruşinată îşi va petrece viaţa în necinste, dar fata cuviincioasă se va sfii chiar de bărbatul ei.
\v 25 Femeia obraznică va preţui cât un câine, dar cea cuviincioasă se va teme de Domnul.
\v 26 Femeia care-şi cinsteşte soţul va fi văzută de toţi ca înţeleaptă, dar cea care şi-l necinsteşte va fi judecată de toţi ca o trufaşă netrebnică.
\v 27 Femeia care ţipă şi toacă din gură e o trâmbiţă care cheamă la luptă;tot omul care are de-a face cu ea îşi va petrece viaţa ca'n stare de război.
\v 28 Un negustor cu greu scapă de ispită, iar samsarul nu va rămâne fără păcat.
\c 27
\p
\v 1 Mulţi păcătuiesc prin pofta de câştig, iar cel ce caută să se îmbogăţească îşi întoarce ochii.
\v 2 Ţăruşul se'nfige între încheieturile pietrelor, iar păcatul se strecoară între vânzare şi cumpărare.
\v 3 Cel ce nu se ţine cu stăruinţă în frica de Domnul, casa aceluia curând se va nărui.
\v 4 Când sita cerne, în ea rămâne tărâţa; aşa şi scăderile omului în ceea ce vorbeşte.
\v 5 Cuptorul cearcă vasele olarului; cercarea omului e în voroava lui .
\v 6 Roada pomului e oglinda pământului din care a crescut; aşa e cuvântul pentru gândul din inima omului.
\v 7 Nu lăuda pe nimeni înainte ca el să fi vorbit, fiindcă aici e cercarea omului.
\v 8 Dacă urmăreşti dreptatea, o vei dobândi şi o vei pune pe tine ca pe un vestmânt de mărire.
\v 9 Păsările poposesc lângă cele care le seamănă, iar adevărul se'ntoarce la cei care-l trăiesc.
\v 10 Leul îşi pândeşte prada; aşa şi păcatul, pe cei ce fac nedreptate.
\v 11 Vorba evlaviosului e'ntotdeauna înţelepciune, dar nebunul se schimbă ca luna.
\v 12 În mijlocul proştilor tu pândeşte clipa potrivită; în mijlocul deştepţilor, rămâi fără grijă.
\v 13 Voroava proştilor e ceva de groază; râsul lor izbucneşte'n desfătările păcatului.
\v 14 Vorba celui ce se jură mult îţi face părul măciucă; când se ceartă, astupă-ţi urechile!
\v 15 Cearta trufaşilor e cu vărsare de sânge, iar înjurăturile lor îţi zgârie auzul.
\v 16 Cel ce dezvăluie taine nimiceşte încrederea şi nu-şi mai află un prieten pentru sufletul său.
\v 17 Îndrăgeşte-ţi prietenul şi fii-i credincios, dar dacă-i dezvălui tainele, nu alerga după el;
\v 18 căci aşa cum cineva nimiceşte un om omorându-l, şi tu ai ucis prietenia aproapelui tău;
\v 19 dacă-ţi deschizi mâna şi pasărea zboară, aşa ţi-ai pierdut prietenul şi nu-l vei mai prinde;
\v 20 nu mai umbla după el, că-i foarte departe: a fugit ca o căprioară scăpată din laţ.
\v 21 Dacă ai o rană, ea poate fi legată; dacă cineva te-a înjurat, poate veni o împăcare;dar pentru cel ce a dezvăluit o taină nu mai e nici o nădejde.
\v 22 Cel ce face cu ochiul urzeşte răul şi de la asta nimeni nu-l poate îndepărta.
\v 23 Când te uiţi la el, gura lui e numai dulceaţă; când tu vorbeşti, el e numa' urechi;dar după aceea îşi suge buzele şi-ţi face cuvintele pietre de scandal.
\v 24 Multe lucruri am urât, dar nimic ca pe el; chiar şi Domnul îl urăşte.
\v 25 Cel ce azvârle o piatră'n sus, în capul lui o azvârle, iar cel ce loveşte pe la spate se-alege cu răni.
\v 26 Cel ce sapă o groapă va cădea în ea şi cel ce întinde o cursă, în ea se va prinde.
\v 27 Celui ce face răul, răul va cădea peste el, fără ca el să ştie măcar de unde-i vine.
\v 28 A lua peste picior şi a batjocori e treaba celui plin de sine, dar pedeapsa, ca un leu îl pândeşte.
\v 29 Cei ce se bucură de căderea celor buni se vor prinde în plasă şi durerea îi va mistui înainte ca ei să moară.
\v 30 A avea pică pe cineva şi a te aprinde de mânie, iată şi alte lucruri urâte: păcătosul le meştereşte pe amândouă.
\c 28
\p
\v 1 Cel ce se răzbună va cunoaşte răzbunarea Domnului, a Celui ce va ţine socoteala strânsă a tuturor păcatelor lui.
\v 2 Iartă-i aproapelui tău nedreptăţile şi, atunci când te vei ruga, păcatele tale iertate vor fi.
\v 3 Dacă un om ţine mânie pe un altul, cum poate să-I ceară Domnului vindecare?;
\v 4 el n'are nici o milă pentru alt om, aproapele său, dar pentru păcatele lui se roagă cu lacrimi!
\v 5 El, care nu-i decât carne, el zilnic poartă pică: cine-i va ierta păcatele?
\v 6 Adu-ţi aminte de sfârşit, şi nu mai urî, dar şi de stricăciune şi de moarte, şi păzeşte poruncile.
\v 7 Adu-ţi aminte de sfârşit, şi nu-i mai purta pică aproapelui, dar şi de legământul Celui-Preaînalt, şi iartă greşala cea din neştiinţă.
\v 8 Fugi de ceartă şi vei păcătui mai puţin, căci omul mânios aţâţă sfada.
\v 9 Omul păcătos seamănă tulburare între prieteni şi-i învrăjbeşte pe cei ce trăiesc în pace.
\v 10 Ce pui pe foc, aceea face flacăra; pui îndârjire'n ceartă, aceea o sporeşte; prea multă vlagă'n om, aceea-i întărâtă furia, iar dacă-i şi bogat, mânia lui spumegă.
\v 11 O vrajbă pripită aprinde un foc şi o ceartă ascuţită face să curgă sânge.
\v 12 Dacă sufli într'o scânteie, se aprinde şi dacă scuipi în ea, se stinge: din gura ta au ieşit amândouă!
\v 13 Pe clevetitor şi pe cel cu vorba'n doi peri , blestemaţi-i, că pe atâţia i-au nimicit, care trăiau în pace!
\v 14 Bârfa unui al treilea pe mulţi i-a clătinat, i-a risipit de la un neam la altul,cetăţi puternice a năruit şi a spart casele celor mari.
\v 15 Bârfa unui al treilea a alungat femei vrednice, şi le-a lipsit de roada muncii lor.
\v 16 Cel ce-o ascultă nu află odihnă şi nu poate locui în linişte.
\v 17 Lovitura biciului lasă vânătaie, iar lovitura limbii rupe oasele.
\v 18 Mulţi au căzut sub ascuţişul săbiei, dar mai mulţi au căzut prin limbă.
\v 19 Fericit cel ce a scăpat de ea, cel ce n'a trecut prin mânia ei,care nu i-a purtat jugul şi n'a fost legat cu lanţurile ei;
\v 20 căci jugul ei e jug de fier şi lanţurile ei sunt lanţuri de aramă.
\v 21 Moarte rea e moartea ei şi iadul ar fi mai bun decât ea.
\v 22 Dar trecere nu va avea la cei evlavioşi, aceştia nu vor arde'n flacăra ei;
\v 23 ci aceia care-L părăsesc pe Domnul, ei vor cădea în ea, ea va arde'n ei şi nu se va stinge;asupra lor va fi asmuţită ca un leu, ca o panteră îi va sfâşia.
\v 24 Vezi şi îngrădeşte-ţi moşia cu spini, leagă-ţi bine argintul şi aurul;
\v 25 vorbelor tale fă-le cântar şi greutăţi, iar gurii tale fă-i uşă şi zăvor.
\v 26 Bagă de seamă, ca nu cumva să aluneci prin ea, ca nu cumva să cazi în faţa celui ce pândeşte.
\c 29
\p
\v 1 Cel ce face milostenie îşi împrumută aproapele; cel ce-i vine în ajutor păzeşte poruncile.
\v 2 Împrumută-ţi aproapele când are el nevoie; la rândul tău, înapoiază-i după cum v'aţi înţeles;
\v 3 ţine-te de cuvânt şi fii cinstit cu el şi'ntotdeauna vei afla ce-ţi trebuie.
\v 4 Mulţi socotesc împrumutul ca pe un chilipir şi le fac necazuri celor ce i-au ajutat.
\v 5 Până să primească, pupă mâna celui care-i dă şi de banii aceluia vorbeşte cu smerenie;dar când trebuie să înapoieze, atunci tărăgănează, vorbeşte ca un amărât şi pune vina pe împrejurări.
\v 6 Dacă are noroc, cel ce l-a împrumutat primeşte banii pe jumătate şi se uită la ei ca la o pleaşcă;iar dacă nu, n'o să mai vadă nimic şi-şi va face pe degeaba încă un duşmancare-i va răsplăti cu blesteme şi sudălmi şi, în loc de cinste, nu-i dă decât dispreţ.
\v 7 Mulţi sunt cei ce n'au vrut să împrumute, dar nu din răutate, ci din teama de a fi păgubiţi pe degeaba.
\v 8 Cu toate acestea, fii îngăduitor cu cel umil şi nu-l face să tânjească după mila ta.
\v 9 De dragul poruncii, sări în ajutorul săracului şi, privind la sărăcia lui, nu-l lăsa cu mâinile goale.
\v 10 Pierde-ţi banii pentru un frate sau un prieten; că dacă ruginesc sub o piatră, îi pierzi pe degeaba.
\v 11 Pune-ţi comoara după poruncile Celui-Preaînalt, şi-ţi va folosi mai mult decât aurul.
\v 12 În hambarele tale strânge-ţi milostenia, că ea te va feri de tot răul;
\v 13 mai mult decât un scut puternic, mai mult decât o lance grea, în faţa duşmanului se va bate ea pentru tine.
\v 14 Omul de bine se pune chezaş pentru aproapele său, dar cel ce şi-a pierdut ruşinea îl lasă singur.
\v 15 Nu uita binele pe care ţi l-a făcut chezaşul, că el şi-a pus viaţa pentru tine.
\v 16 Păcătosului nu-i pasă de bunurile chezaşului său, nerecunoscătorul îl uită pe cel ce l-a scăpat de nevoi.
\v 17 Chezăşia a sărăcit numeroşi înstăriţi şi i-a purtat încoace şi încolo precum un val pe mare;
\v 18 oameni puternici a scos afară din case şi i-a făcut să rătăcească printre neamuri străine.
\v 19 Păcătosul care se îmbie să fie chezaş şi urmăreşte câştig, îşi îmbie osânda.
\v 20 Ajută-ţi aproapele după puterea ta şi ia aminte la tine însuţi, ca nu cumva să-ţi îmbii căderea.
\v 21 În viaţă nu te poţi lipsi de apă, de pâine, de haină şi de o casă care să-ţi fie adăpost.
\v 22 Mai bună e viaţa săracului într'o colibă de bârne decât mâncărurile scumpe într'o casă străină.
\v 23 Că-i mult, că e puţin, fii mulţumit şi nimeni din preajma ta nu te va arăta cu degetul.
\v 24 Tristă e viaţa de a umbla din casă'n casă: oriunde te opreşti, nu-ţi vei deschide gura;
\v 25 dai de mâncat şi de băut ca să nu ai decât neplăceri şi, pe deasupra, mai auzi şi vorbe amare:
\v 26 "Vino, străinule, şi pune masa şi, dacă ai ceva, dă-mi să mănânc;
\v 27 du-te, străinule, lasă locul unuia mai vrednic, că-l aştept pe fratele meu şi-mi trebuie casa!"
\v 28 Iată ce e greu de'ndurat pentru un om cu minte: să-l certe ospeţia şi să-l dojenească datornicul.
\c 30
\p
\v 1 Cel ce-şi iubeşte copilul nu-şi cruţă varga, pentru ca la urmă să se bucure de el.
\v 2 Cel ce-şi creşte bine copilul , o face spre folosul lui şi printre cunoscuţi va fi mândru de el.
\v 3 Cel ce-şi învaţă copilul stârneşte gelozia duşmanului, iar în faţa prietenilor va fi vesel.
\v 4 Când un tată moare, e ca şi cum n'ar fi murit, căci lasă după el pe cineva care-i seamănă;
\v 5 trăind, l-a văzut şi s'a bucurat, murind, nu e atins de tristeţe;
\v 6 duşmanilor săi le lasă pe cineva să-l răzbune, iar prietenilor, pe cineva care să le facă bine.
\v 7 Cel ce-şi răsfaţă copilul îşi va lega rănile şi la fiece strigăt îi vor tresări măruntaiele.
\v 8 Calul neîmblânzit devine nărăvaş, iar copilul lăsat de capul lui devine obraznic.
\v 9 Răsfaţă-ţi copilul şi el te va tiraniza; joacă-te cu el, şi el te va întrista.
\v 10 Nu râde cu el, ca nu cumva să plângi cu el şi, până la urmă, să scrâşneşti din dinţi.
\v 11 Cât e tânăr, nu-l lăsa în voia lui;
\v 12 cât e necopt, gâdilă-i coastele, ca nu cumva, scăpat din frâu, să nu te mai asculte.
\v 13 Creşte-ţi bine copilul şi fă-l să muncească dacă vrei să nu te poticneşti în obrăznicia lui.
\v 14 Mai bun e un sărac sănătos şi trupeş decât un bogat cu carnea biciuită.
\v 15 Sănătatea şi vigoarea preţuiesc mai mult decât tot aurul, iar trupul vânjos, mai mult decât o nemăsurată avere.
\v 16 Nici o bogăţie nu-i mai presus de sănătatea trupului şi nici o veselie mai presus de bucuria inimii.
\v 17 Mai bună e moartea decât o viaţă amară şi veşnica odihnă decât o boală fără sfârşit.
\v 18 Bunătăţi îmbiate unei guri închise, aşa-s bucatele pe un mormânt.
\v 19 La ce bun să-i aduci prinoase unui idol dacă el nici nu mănâncă, nici nu simte?; aşa-i cu cel izgonit de Domnul:
\v 20 vede cu ochii şi oftează, aşa cum oftează un famen când strânge'n braţe o fecioară.
\v 21 Nu-ţi lăsa sufletul pradă tristeţii şi nu te înnegura cu propriile-ţi gânduri.
\v 22 Veselia inimii, aceasta-i viaţa omului; bucuria omului îi prelungeşte viaţa.
\v 23 Iubeşte-ţi sufletul şi alintă-ţi inima, alungă-ţi întristarea,căci întristarea pe mulţi i-a ucis şi'n ea nu-i nici un folos.
\v 24 Gelozia şi furia scurtează viaţa, iar grijile te'mbătrânesc înainte de vreme.
\v 25 Dacă stai la masă cu inimă luminoasă şi bună, îţi priesc bucatele.
\c 31
\p
\v 1 Nesomnul pricinuit de bogăţie topeşte trupul şi grijile aduse de ea îndepărtează odihna.
\v 2 Grijile nesomnului nu-l lasă pe om să aţipească, o boală grea alungă somnul.
\v 3 Bogatul se trudeşte să strângă bunuri şi, când se opreşte, e sătul de desfătări;
\v 4 săracul se trudeşte să-şi ducă traiul şi, când se opreşte, e tot nevoiaş.
\v 5 Cel ce iubeşte aurul nu va fi îndreptăţit şi cel ce umblă după pradă o va avea în gât.
\v 6 Mulţi s'au ruinat din pricina aurului şi au văzut moartea cu ochii;
\v 7 capcană le e celor ce se dau în vânt după el, în care tot nebunul se prinde.
\v 8 Ferice de bogatul aflat fără pată şi care nu aleargă după aur.
\v 9 Cine e acesta, pe care să-l numim fericit? că minunate lucruri a făcut întru poporul său.
\v 10 Cine a trecut prin această încercare şi a rămas desăvârşit? aceasta-i va fi spre laudă.Cine a putut să greşească şi nu a greşit, ori să facă răul şi nu l-a făcut?:
\v 11 Bunurile lui vor deveni statornice şi adunarea îi va povesti milosteniile.
\v 12 Când ai un scaun la o masă pe cinste, nu-ţi deschide gura s'o lauzi şi să nu zici: "Ce de bunătăţi!...".
\v 13 Adu-ţi aminte că nu e bine să ai ochiul lacom (ce s'a făcut mai rău decât ochiul?: pentru te-miri-ce, plânge!);
\v 14 Nu'ntinde mâna acolo unde se uită el şi nu te repezi odată cu el în farfurie.
\v 15 Judecă-ţi aproapele după tine însuţi şi'n tot ceea ce faci, gândeşte!
\v 16 Ca om bine crescut, mănâncă ce ţi se pune dinainte; nu clefăi, ca să nu devii dezgustător.
\v 17 Ca un bine crescut, opreşte-te primul şi nu fi nesăţios, ca să nu faci sminteală,
\v 18 iar dacă eşti la masă cu mai mulţi nu-ţi întinde mâna înaintea altora.
\v 19 Cât de puţin îi trebuie unui om bine crescut!; şi'n aşternutul său nu râgâie.
\v 20 La stomac cumpătat, somn sănătos; te scoli de dimineaţă şi te simţi bine;pe când la omul nesăţios: nesomn, vărsături şi dureri de maţe.
\v 21 Dacă cineva te-a silit să mănânci, ridică-te, du-te şi varsă şi te vei simţi uşurat.
\v 22 Ascultă-mă, fiule, şi nu mă dispreţui şi mai pe urmă îmi vei înţelege cuvintele;în tot ce faci, arată-te cumpătat şi nici o boală nu va da peste tine.
\v 23 O gazdă pe cinste îşi aude mare cinstire, iar lauda mărinimiei sale e vrednică de crezare;
\v 24 dar o gazdă zgârcită stârneşte murmure'n cetate, iar spusele despre zgârcenia ei sunt toate la locul lor.
\v 25 Cu vinul n'o face pe viteazul, căci vinul pe mulţi i-a nimicit.
\v 26 Cuptorul încearcă oţelul călit, aşa şi vinul încearcă inimile într'o încăierare de apucaţi.
\v 27 Pentru om, vinul e însăşi viaţa dacă-l bei cu cumpătare.Fără vin, ce fel de viaţă duci?, că e făcut spre veselia oamenilor.
\v 28 Bucurie inimii, veselie sufletului, iată ce este vinul dacă-l bei la timp şi cu măsură.
\v 29 Amărăciune sufletului, iată ce e vinul băut peste măsură fie din poftă, fie călcând greşit.
\v 30 Beţia îl întărâtă pe prost până la arţag, slăbeşte tăria şi deschide răni.
\v 31 La un ospăţ cu vin nu-ţi mustra aproapele şi nu-l dispreţui în veselia lui,nu-i spune vorbe care să-l supere şi să nu-l sâcâi cerându-i ceva.
\c 32
\p
\v 1 Te-au pus în capul mesei? : Să nu ţi-o iei în cap, ci fii între ceilalţi ca unul din ei; ai grijă de ei şi pe urmă aşază-te.
\v 2 După ce ţi-ai făcut pe deplin datoria, ia loc ca să te bucuri împreună cu ei şi să primeşti cununa bunei rânduieli.
\v 3 Vorbeşte, bătrâne, că aşa-ţi şade bine, dar potolit la sunet: să nu împiedici muzica.
\v 4 Când cântă cineva, nu risipi cuvinte şi nu face pe înţeleptul atunci când nu e timpul.
\v 5 Pecete de diamant pe o podoabă de aur, aceasta-i muzica la un ospăţ;
\v 6 pecete de smarald pe un giuvaier de aur, aceasta-i melodia pe dulceaţa vinului.
\v 7 Vorbeşte, tinere, dacă trebuie s'o faci, şi numai dac'ai fost întrebat de două ori cel puţin.
\v 8 Strânge-ţi cuvântarea: spune mult în cuvinte puţine; fii ca unul care ştie, dar ştie şi să tacă.
\v 9 În mijlocul celor mari nu te face egal cu ei, şi dacă vorbeşte un altul, stăpâneşte-ţi limba.
\v 10 Fulgerul merge înaintea tunetului: aşa merge bunăvoinţa înaintea omului cu bun simţ.
\v 11 Când a venit vremea, ridică-te, nu te lungi la vorbă, du-te drept acasă şi nu hoinări.
\v 12 Acolo, umple-ţi timpul făcând ce-ţi place, dar nu păcătui prin vorbe nesăbuite.
\v 13 Pentru toate acestea binecuvintează-L pe Cel ce te-a făcut şi care te încântă cu bunătăţile Lui.
\v 14 Cel ce se teme de Domnul Îi primeşte învăţătura şi cei ce-L caută încă din zori, Îi află bunăvoinţa.
\v 15 Cel ce caută legea se îndestulează cu ea, dar cel făţarnic îşi află'n ea căderea.
\v 16 Cei ce se tem de Domnul află ce e drept şi ca o lumină le va străluci judecata.
\v 17 Omul păcătos se fereşte de mustrare şi se dă după deget aşa cum crede el.
\v 18 Omul învăţat nu dispreţuieşte sfatul; străinul şi trufaşul nu ştiu de frică.
\v 19 Nu face nimic fără să cugeţi şi nu-ţi va părea rău de ceea ce ai făcut.
\v 20 Nu merge pe un drum desfundat, ca să nu te împiedici în pietriş.
\v 21 Nu te încrede în drumul neted
\v 22 şi fereşte-te de copiii tăi.
\v 23 În tot ce faci, ai încredere în tine, că aceasta e paza poruncilor.
\v 24 Cel ce se încrede în lege ia aminte la porunci; cel ce se încrede în Domnul nu va suferi nici o pagubă.
\c 33
\p
\v 1 Celui ce se teme de Domnul nu i se va întâmpla nici un rău, şi chiar în încercări va fi izbăvit.
\v 2 Omul înţelept nu urăşte legea, dar cel ce se joacă cu ea e ca o corabie în furtună.
\v 3 Omul cu minte are încredere în lege: pentru el, legea e vrednică de crezare ca o întrebare-răspuns .
\v 4 Pregăteşte-ţi cuvântul, şi astfel vei fi ascultat; adună-ţi gândurile înainte de a răspunde.
\v 5 Inima prostului e ca o roată de car şi ca osia pe care ea se'nvârte, aşa îi e gândirea.
\v 6 Armăsarul e ca un prieten zeflemist: sub oricine-l încalecă, nechează.
\v 7 De ce o zi e mai lungă decât alta, de vreme ce, în toate zilele anului, toată lumina vine de la soare?
\v 8 Prin ştiinţa Domnului s'au deosebit, El a rânduit zile de lucru şi sărbători;
\v 9 pe unele le-a înălţat şi le-a sfinţit, pe altele le-a pus în numărul zilelor obişnuite.
\v 10 Toţi oamenii vin din ţărână, din pământ a fost zidit Adam.
\v 11 În nemărginita Sa ştiinţă, Domnul i-a deosebit şi fiecăruia i-a dat o altă cale;
\v 12 din ei, pe unii i-a binecuvântat şi înălţat, din ei, pe unii i-a sfinţit şi i-a apropiat,pe alţii i-a blestemat şi i-a umilit şi i-a răsturnat de unde erau.
\v 13 Ca lutul în mâna olarului care face din el ce vrea,aşa sunt oamenii în mâna Celui ce i-a făcut şi care le plăteşte după judecata Lui.
\v 14 Faţă'n faţă cu răul e binele, faţă'n faţă cu moartea e viaţa;tot astfel, faţă'n faţă cu evlaviosul e păcătosul.
\v 15 Ia seama la toate lucrurile Domnului: toate sunt perechi şi stau faţă'n faţă.
\v 16 Iar eu, deşi venit la urmă, am stat de veghe ca un culegător de struguri după culesul viei.
\v 17 Cu binecuvântarea Domnului, am sosit cel dintâi şi ca orice culegător de struguri am umplut teascul.
\v 18 Vedeţi că eu nu m'am ostenit doar pentru mine, ci pentru toţi cei ce caută învăţătura.
\v 19 Ascultaţi-mă, fruntaşi ai poporului, şi voi, cârmaci ai obştii, luaţi aminte!
\v 20 Fiului tău, femeii tale, fratelui tău, prietenului tău, nu le da putere asupră-ţi în timpul vieţii tale. Bunurile tale nu i le da altuia: s'ar putea să-ţi pară rău şi să le ceri înapoi cu roaga.
\v 21 Atât cât trăieşti şi ai în tine suflare, nu te da în puterea nimănui;
\v 22 că e mai bine să se roage de tine copiii tăi decât să caţi tu la mâna lor.
\v 23 În tot ce faci, poartă-te ca un stăpân, pe faima cinstei tale să nu îngădui pată.
\v 24 Doar când zilele vieţii tale s'au mistuit, atunci, la vremea morţii, atunci să-ţi împarţi moştenirea.
\v 25 Nutreţ, ciomag şi povară măgarului, pâine, certare şi muncă servitorului.
\v 26 Fă-l pe sclav să muncească, iar tu vei afla odihnă; lasă-i mâinile libere, şi va căuta libertatea.
\v 27 Jugul şi hamul încovoaie grumazul, iar pe sluga vicleană, cazna şi schingiuirea.
\v 28 Pune-l la treabă, să nu se'nveţe trândav, că trândăvia îl învaţă multe rele;
\v 29 dă-i de lucru, aşa cum i se cuvine, iar dacă nu ascultă, pune-i picioarele'n butuci.
\v 30 Dar faţă de nimeni să nu întreci măsura şi nimic să nu faci fără dreptate.
\v 31 Ai un servitor?: să-ţi fie cum îţi eşti, căci în sânge ţi l-ai dobândit.
\v 32 Ai un servitor?: poartă-te cu el ca şi cu un frate, că ai nevoie de el aşa cum ai de tine.
\v 33 Dacă tu te porţi rău cu el, iar el o ia la fugă, pe care drum vei apuca să-l cauţi?
\c 34
\p
\v 1 Nădejdile deşarte şi mincinoase sunt pentru omul nemintos, iar visele le dau aripi proştilor.
\v 2 A te lua după vise e ca şi cum ai vrea să prinzi o umbră şi să urmăreşti vântul.
\v 3 Una din cealaltă, aşa-s vedeniile viselor: în faţa unui chip, un chip asemănător.
\v 4 Din ce e necurat, cum poate ieşi ceva curat? iar dintr'o minciună, cum poate ieşi adevărul?
\v 5 Ghicitul, tâlcuirea semnelor şi visele sunt lucruri deşarte ca la femeia'n durerile naşterii: inima aiurează.
\v 6 Dacă nu-s trimise, spre cercetare, de la Cel-Preaînalt, nu pune preţ pe ele.
\v 7 Căci visele pe mulţi i-au dus la rătăcire, mulţi au căzut punându-şi în ele nădejdea.
\v 8 Legea se plineşte fără minciună, iar înţelepciunea e desăvârşită în rostirea dreaptă.
\v 9 Omul umblat, multe a învăţat, iar cel trecut prin multe vorbeşte înţelept.
\v 10 Omul puţin încercat ştie puţine lucruri, dar cel umblat e doldora de pricepere.
\v 11 Multe am văzut în umbletele mele şi-am învăţat din ele mai mult decât aş putea povesti.
\v 12 Deseori m'am aflat în primejdie de moarte, dar datorită lor am scăpat.
\v 13 Viu va fi duhul celor ce se tem de Domnul, căci nădejdea lor e la Cel care-i mântuieşte.
\v 14 Cel ce se teme de Domnul nu se mai teme de nimic şi nu tremură, căci El îi e nădejdea.
\v 15 Ferice de sufletul celui ce se teme de Domnul! Pe Cine se reazemă el, şi Cine-i este sprijinul?
\v 16 Ochii Domnului sunt peste cei ce-L iubesc: scut puternic şi sprijin viguros,adăpost împotriva vijeliei, umbrar împotriva arşiţei amiezii, pază împotriva stavilei şi ajutor împotriva căderii;
\v 17 El înalţă sufletul şi luminează ochii, El dă vindecare, viaţă şi binecuvântare.
\v 18 Cel care jertfeşte ceva dobândit pe nedrept, acela îşi bate joc; darurile nelegiuiţilor nu sunt plăcute.
\v 19 Celui-Preaînalt nu-i plac prinoasele necredincioşilor şi nu prin numărul jertfelor iartă El păcatele.
\v 20 Cel ce jertfeşte un animal luat din bunurile săracilor, acela înjunghie fiul sub ochii tatălui.
\v 21 Pâinea neagră e viaţa săracilor; cel ce le-o ia de la gură e un ucigaş.
\v 22 Cel care-l lipseşte pe aproapele său de hrană, acela îl ucide; cel care opreşte plata simbriaşului său, acela varsă sânge.
\v 23 Unul zideşte, altul dărâmă; ce câştigă ei în afară de trudă?
\v 24 Unul se roagă, altul blesteamă; pe care-l va asculta Stăpânul?
\v 25 Celui ce se spală după atingerea unui mort şi-apoi din nou îl atinge, la ce i-a folosit spălarea?
\v 26 Aşa-i cu omul care posteşte pentru păcatele lui, dar după aceea le face din nou:cine-i va plini rugăciunea? ce folos că s'a smerit?
\c 35
\p
\v 1 Cel ce păzeşte legea înmulţeşte jertfele, cel ce ia aminte la porunci aduce jertfă de mântuire;
\v 2 cel ce mulţumeşte aduce jertfă de făinuţă de grâu, iar cel ce face milostenie aduce jertfă de laudă.
\v 3 Plăcut Îi este Domnului cel ce se'ndepărtează de rău: jertfă de ispăşire e'ndepărtarea de nedreptate.
\v 4 Nu te arăta'n faţa Domnului cu mâinile goale, căci toate acestea sunt roada poruncii.
\v 5 Jertfa omului drept îngraşă jertfelnicul şi lina ei mireasmă se duce'n faţa Celui-Preaînalt.
\v 6 Bineplăcută e jertfa omului drept, iar amintirea ei nu va fi uitată;
\v 7 cu mărinimie slăveşte-L pe Domnul şi nu fi zgârcit cu pârga din mâinile tale.
\v 8 Când dai, să ai faţa voioasă şi cu bucurie să sfinţeşti zeciuiala.
\v 9 Dă-I Celui-Preaînalt după cât ţi-a dat şi cu mărinimie, după puterile tale;
\v 10 căci Domnul Îşi plăteşte datoria şi-ţi va întoarce înşeptit.
\v 11 Nu încerca să-L cumperi prin daruri: nu le va primi; nu te sprijini pe o jertfă nedreaptă;
\v 12 căci Domnul e judecător şi nu cată la faţa nimănui;
\v 13 nu primeşte de la nimeni în dauna săracului, El ascultă cererea celui asuprit,
\v 14 nu dispreţuieşte ruga orfanului, şi nici pe văduva care I se plânge.
\v 15 Oare lacrimile văduvei care-i curg pe obraji şi strigătul ei nu-l învinovăţesc pe cel ce i le-a făcut să curgă?
\v 16 Bineplăcut e cel ce slujeşte cu toată inima: rugăciunea lui ajunge pân'la nori.
\v 17 Rugăciunea smeritului străpunge norii şi până nu răzbeşte nu se va alina
\v 18 şi nu se potoleşte până când Cel-Preaînalt n'o cercetează, până când nu-i judecă pe cei drepţi şi le face dreptate.
\v 19 Domnul nu va zăbovi şi răbdare nu va avea
\v 20 până când nu va zdrobi rărunchii celor lipsiţi de milă şi nu Se va răzbuna pe neamuri ,
\v 21 până când nu va stârpi mulţimea neruşinaţilor şi nu va zdrobi sceptrele celor nedrepţi,
\v 22 până când nu-i va da fiecăruia după faptele lui şi [va plăti] faptele oamenilor după gândurile lor,
\v 23 până când nu va judeca pricina poporului Său şi nu-l va veseli cu mila Sa.
\v 24 Frumoasă e mila la vremea necazului, ca norii de ploaie la vreme de secetă.
\c 36
\p
\v 1 Miluieşte-ne pe noi, Doamne, Dumnezeul tuturor, şi priveşte şi fă ca teama de Tine să stăpânească neamurile toate!
\v 2 Ridică-Ţi mâna împotriva neamurilor străine, iar ele să-Ţi vadă puterea!
\v 3 Aşa cum în faţa lor Ţi-ai arătat sfinţenia în noi, tot astfel, în faţa noastră arată-Te mare'ntru ele,
\v 4 şi ele să Te cunoască aşa cum şi noi Te-am cunoscut, că nu este Dumnezeu în afară de Tine, Doamne.
\v 5 Înnoieşte-Ţi semnele şi fă alte minuni, slăveşte-Ţi mâna şi braţul drept.
\v 6 Trezeşte-Ţi aprinderea şi revarsă-Ţi mânia, stârpeşte potrivnicul şi nimiceşte vrăjmaşul.
\v 7 Grăbeşte vremea şi aminteşte-Ţi de jurământ, ca să se povestească înaltele Tale fapte.
\v 8 Iuţimea focului să-l mistuie pe cel ce-a scăpat cu viaţă, iar cei ce-Ţi asupresc poporul să-şi afle pieirea.
\v 9 Zdrobeşte capetele capilor vrăjmaşilor, ale celor ce zic: "În afară de noi nu-i nimeni!"
\v 10 Adună toate neamurile lui Iacob şi dă-le moştenirea, aşa ca la'nceput.
\v 11 Miluieşte, Doamne, poporul care se cheamă cu numele Tău, pe Israel, pe care l-ai făcut asemenea unui nou-născut.
\v 12 Ai milă de cetatea Ta cea sfântă, de Ierusalim, locul odihnei Tale.
\v 13 Umple Sionul cu istorisirea minunatelor Tale fapte şi poporul, cu lauda Ta.
\v 14 Dă mărturie făpturilor Tale celor dintâi şi plineşte profeţiile [ce s'au făcut] în numele Tău.
\v 15 Răsplăteşte celor ce Te aşteaptă, aşa ca profeţii Tăi să se adeverească.
\v 16 Ascultă, Doamne, rugăciunea celor ce Ţi se roagă după binecuvântarea lui Aaron asupra poporului Tău;
\v 17 pentru ca toţi să cunoască, cei de pe pământ, că Tu eşti Domnul, Dumnezeul cel veşnic.
\v 18 Pântecele primeşte tot felul de bucate, dar o mâncare-i mai bună decât o alta.
\v 19 Gâtlejul recunoaşte vânatul după gust; tot aşa, inima înţeleaptă vorbele mincinoase.
\v 20 Inima întortocheată pricinuieşte tristeţe, dar omul învăţat ştie să-i stea împotrivă.
\v 21 O femeie primeşte orice bărbat, dar o fată e mai bună decât o alta.
\v 22 Frumuseţea femeii înveseleşte ochii: e tot ceea ce-şi poate dori omul mai mult.
\v 23 Dacă pe limba ei se află bunătate şi dulceaţă, atunci soţul ei nu mai e un om de rând.
\v 24 Cel ce-şi câştigă o [astfel de] femeie are începutul norocului, un ajutor pe măsura lui şi un stâlp de sprijin.
\v 25 Fără gard, ograda se'mbie la jaf; fără femeie, bărbatul geme şi umblă de colo-colo.
\v 26 Cine oare se încrede într'un tâlhar sprinten care sare din cetate'n cetate?;
\v 27 aşa-i cu bărbatul care nu are un cuib şi rămâne unde-l apucă noaptea.
\c 37
\p
\v 1 Tot prietenul zice: "Şi eu îi sunt prieten"; dar acela nu e prieten decât cu numele.
\v 2 Nu te cuprinde oare o tristeţe de moarte când un fârtat sau un prieten ţi-a devenit duşman?
\v 3 O, născocire vicleană, de unde te-ai ivit să acoperi pământul cu înşelăciune?
\v 4 Fârtatul prietenului se bucură de bucuria acestuia, dar la vreme de necaz i se întoarce împotrivă.
\v 5 Fârtatul îşi ajută prietenul spre folosul său propriu, iar dacă e să se lupte, pune mâna pe armă.
\v 6 Nu-ţi uita prietenul din cugetul tău şi, când eşti bogat, nu-i pierde amintirea!
\v 7 Tot sfetnicul îşi laudă sfatul, dar e câte unul care dă sfaturi urmărindu-şi interesul.
\v 8 Ţine-te bine faţă de cel ce dă sfaturi şi întreabă-te mai întâi ce-i trebuie lui - căci el dă sfaturi în interesul lui -, ca nu cumva să ridice pretenţii asupra ta
\v 9 şi să-ţi zică: "Bună-i calea ta!", după care pândeşte să vadă ce ţi se va întâmpla.
\v 10 Nu cere sfat de la cel ce te priveşte pe furiş şi ascunde-ţi gândurile de cei ce te invidiază.
\v 11 Nu te sfătui: cu o femeie despre potrivnica ei, cu un fricos despre război, cu un negustor despre schimb, cu cel ce cumpără despre cel ce vinde, cu cel invidios despre recunoştinţă, cu un zgârcit despre binefacere, cu un leneş despre orice fel de muncă, nici cu simbriaşul pe un an despre a duce ceva pân'la capăt, nici cu sluga leneşă despre o treabă grea; pe astfel de oameni să nu te sprijini în nici un fel de sfat.
\v 12 Dar ţine-te aproape de omul evlavios pe care-l ştii că păzeşte poruncile, al cărui suflet e pe inima ta şi care, dacă tu cazi, va suferi cu tine.
\v 13 Apoi, ţine-te strâns de sfatul inimii tale, că nici un altul nu-ţi este mai credincios decât el.
\v 14 Căci sufletul omului îl face mai veghetor decât şapte străji ce stau de veghe pe un deal.
\v 15 Şi, peste toate acestea, roagă-L pe Cel-Preaînalt să-ţi îndrumeze paşii întru adevăr.
\v 16 Începutul oricărui lucru: cuvântul ; înainte de orice faptă: sfatul .
\v 17 Rădăcina gândurilor e inima şi odrăsleşte patru vlăstare:
\v 18 binele şi răul, viaţa şi moartea, iar cea care pururea le stăpâneşte e limba.
\v 19 Unul e iscusit să-i înveţe pe mulţi, dar pentru el nu-i bun de nimic.
\v 20 Urât e cel ce se-arată înţelept doar prin vorbe: acela va sfârşi prin a muri de foame,
\v 21 căci Domnul nu l-a învrednicit cu dar: nu are'n el nici o înţelepciune.
\v 22 Unul e înţelept pentru sine însuşi şi roadele priceperii rostite de el sunt vrednice de crezare.
\v 23 Omul înţelept îşi învaţă poporul, iar roadele priceperii sale sunt vrednice de crezare.
\v 24 Omul înţelept e încărcat de binecuvântări şi toţi cei care-l văd îl fericesc.
\v 25 Viaţa unui om are un anumit număr de zile, dar zilele lui Israel sunt nenumărate.
\v 26 Înţeleptul în mijlocul poporului său îşi dobândeşte încrederea: numele său, veşnic va fi viu.
\v 27 Fiule, pentru felul tău de viaţă cercetează-te pe tine însuţi, vezi ce e rău şi ce nu ţi se potriveşte.
\v 28 Căci totul nu-i pe potriva tuturor şi nu toţi iubesc totul.
\v 29 În nici o desfătare să nu fi nesăţios şi nu te arunca asupra mesei pline;
\v 30 că din mâncarea prea multă vine boala şi necumpătarea ajunge la'ngreţoşare.
\v 31 Mulţi au murit fiindc'au mâncat prea mult, dar cel cumpătat îşi va spori viaţa.
\c 38
\p
\v 1 Doctorului, pentru slujba lui, dă-i cinstirea ce i se cuvine, căci, şi pe el, Domnul l-a făcut.
\v 2 Că de la Cel-Preaînalt vine tămăduirea şi [doctorul] de la rege va primi dar.
\v 3 Ştiinţa doctorului îi înalţă fruntea; în faţa celor mari se bucură de cinste.
\v 4 Domnul este Cel ce din pământ a făcut leacurile, iar omul înţelept nu le dispreţuieşte.
\v 5 Oare nu printr'un lemn s'a îndulcit apa, pentru ca prin aceasta să I se cunoască puterea?
\v 6 Tot El este Cel ce le-a dat oamenilor ştiinţa, ca să fie El slăvit în minunile Sale.
\v 7 Prin ele [doctorul] îngrijeşte şi curmă suferinţa, prin ele farmacistul îşi face amestecurile.
\v 8 În acest fel, lucrările Lui nu rămân la mijlocul drumului şi de la El vine pacea pe faţa pământului.
\v 9 Fiule, dacă eşti bolnav, n'o lua în uşor, ci roagă-te Domnului, iar Domnul te va vindeca.
\v 10 Îndepărtează greşala, păzeşte-ţi mâinile curate şi de tot păcatul curăţeşte-ţi inima.
\v 11 Adu jertfă de tămâie binemirositoare şi, drept jertfă de pomenire, făinuţă de grâu şi prinoase mărinimoase, după puterea ta;
\v 12 apoi fă-i loc doctorului, căci Domnul l-a făcut, şi nu-l îndepărta, fiindcă ai nevoie de el.
\v 13 Sunt împrejurări când izbânda se află'n mâinile lui,
\v 14 căci şi el I se va ruga Domnului ca prin el Acesta să-ţi dea uşurare şi vindecare, ca să scapi cu viaţă.
\v 15 Cel ce păcătuieşte împotriva Celui ce l-a făcut, acela să cadă în mâinile doctorului!
\v 16 Fiule, varsă lacrimi pentru cel mort şi, ca un om copleşit de durere, începe-ţi plângerea, înveleşte-i trupul aşa cum e datina şi nu-i trece cu vederea punerea în mormânt.
\v 17 Plângi cu amar, jeleşte-te şi ţine-ţi mâhnirea după cuviinţă, o zi sau două - ca să nu-ţi atragi clevetire -, apoi alină-ţi întristarea.
\v 18 Că din întristare vine moartea, iar întristarea inimii slăbeşte tăria.
\v 19 Întristarea stă mână'n mână şi cu nefericirea, iar viaţa săracului atârnă de inima lui.
\v 20 Nu-ţi lăsa inima pe seama tristeţii; amintindu-ţi de moarte, alung-o.
\v 21 Nu uita: nu există întoarcere! Mortului nu-i vei fi de nici un folos, iar ţie îţi vei face rău.
\v 22 Adu-ţi aminte de vorba mea, care va fi şi a ta: ieri eu, astăzi tu.
\v 23 Când mortul se odihneşte, lasă-i şi amintirea să se odihnească; de'ndată ce duhul i-a plecat, alină-te!
\v 24 Înţelepciunea cărturarului se dobândeşte'n ceasuri lenevoase; înţelept poate deveni cel liber de grijile vieţii.
\v 25 Cum să devină înţelept cel de la coarnele plugului, a cărui mândrie e ţepuşa cu care'mboldeşte plăvanii, cel care mână boii şi-şi petrece cu ei la muncă şi care nu vorbeşte decât cu juncanii?
\v 26 Capul şi-l bate cum să taie brazda, gândul său cel treaz e la nutreţ.
\v 27 La fel e cu fiece dulgher şi meşter care lucrează zi şi noapte, cu cei ce sapă crestături de peceţi, îndârjiţi în a găsi izvoade noi: inima aceluia e acolo, la ce face, gândul său cel treaz e să-şi isprăvească treaba.
\v 28 La fel e cu fierarul de lângă nicovală, înşurubat cu gândul la fierul care-aşteaptă; aburul focului îi fleşcăieşte carnea, cuptoru'ncins îl ţine treaz în luptă, urechea lui e'n trăsnetul ciocanului, ochii, stâlpiţi pe ce-are de făcut, inima lui, să-şi isprăvească treaba, gândul său cel treaz e cum s'o desăvârşească.
\v 29 La fel e cu olarul şezând la lucrul său şi roata învârtind-o cu picioarele; grija lui veşnică e doar la munca lui şi lucrul şi-l socoate bob cu bob;
\v 30 cu mâna plăsmuieşte lutul şi sub picioare-i biruie cerbicea; inima lui e cum să-l netezească, iar gândul său cel treaz, să cureţe cuptorul.
\v 31 Toţi aceştia-şi pun nădejdea în mâinile lor şi fiecare e îndemânatic în meseria lui.
\v 32 Fără ei, nici o cetate n'ar putea fi zidită, nimeni n'ar putea nici să se aşeze, nici să călătorească;
\v 33 dar nici că-i vei afla în sfatul obştesc! şi nici că'n adunare vor fi oameni de vază; nici că vor şedea pe scaun de judecată, şi nici că vor pricepe ce-anume spune legea.
\v 34 Nu strălucesc nici prin învăţătură, nici prin judecată, şi nu-s de găsit printre [făcătorii de] parabole.Dar ei sunt cei ce ţin temeinicia lumii, iar ruga lor e'n treaba meşteşugului.
\c 39
\p
\v 1 Dar altceva-i cu cel ce-şi pune sufletul să cugete la legea Celui-Preaînalt: acela scrutează înţelepciunea tuturor celor de demult şi-şi ia răgaz să vadă profeţiile;
\v 2 păstrează spusele oamenilor de seamă şi pătrunde'n subţirimea parabolelor,
\v 3 scormoneşte înţelesul ascuns al proverbelor şi fără'ncetare se-afundă în taina zicalelor.
\v 4 Slujba lui e printre cei mari şi-i de găsit în faţa căpeteniilor; călătoreşte prin ţări străine, căci el printre oameni a cumpănit binele şi răul.
\v 5 Încă din zori şi'nalţă inima spre Domnul Care l-a făcut, se roagă'n faţa Celui-Preaînalt, gura şi-o deschide spre rugă şi pentru păcatele sale se roagă.
\v 6 Şi dacă Domnul, Marele, o vrea, umplut va fi cu duhul înţelegerii: atunci îşi va revărsa cuvintele propriei lui înţelepciuni şi'n rugăciune Îl va lăuda pe Domnul.
\v 7 Sfatului şi ştiinţei sale le va da un drum şi va cugeta la ceea ce în el e taină;
\v 8 va arăta ceea ce el însuşi a învăţat şi se va lăuda în legea legământului Domnului.
\v 9 Mulţi îi vor lăuda priceperea care nicicând nu va fi dată uitării; pomenirea lui nu se va stinge, numele său viu va fi din neam în neam.
\v 10 Neamurile-i vor povesti înţelepciunea, lauda lui, în gura adunării.
\v 11 Dacă trăieşte mult, lasă un nume mai slăvit decât altele o mie, iar dacă moare, aceasta-i e de-ajuns.
\v 12 Mai am de spus şi cele ce-am gândit, căci mă simt plin ca luna când e plină.
\v 13 Ascultaţi-mă, voi, fiii mei cei cuvioşi, şi odrăsliţi ca trandafirul ce creşte lângă un curs de apă
\v 14 şi răspândiţi miresme ca tămâia şi înfloriţi asemeni unui crin şi'mprăştiaţi arome, şi laude cântaţi şi binecuvântaţi-L pe Domnul în toate lucrurile Lui.
\v 15 Daţi slavă numelui Său şi'ntru lauda Lui mărturisiţi-vă cântând din buze şi din harpe, şi'ntru mărturisire să rostiţi aşa:
\v 16 Lucrurile Domnului sunt, toate, foarte bune şi orice poruncă a Lui fi-va [plinită] la timp.Nu ai de ce să zici: "Ce e aceasta?", sau: "De ce e cealaltă?", căci toate vor fi cercetate la vremea lor.
\v 17 La porunca Lui, apa s'a oprit ca o grămadă, la un cuvânt al gurii Sale au fost adunările apelor.
\v 18 La porunca Lui, s'a făcut tot ce I-a plăcut şi nimeni nu-I poate împiedica puterea de a mântui.
\v 19 Toate faptele oamenilor se află'n faţa Lui, de ochii Lui nu-i chip să poţi să scapi;
\v 20 văzul Său se'ntinde din veşnicie până'n veşnicie şi'n faţa Lui nimic nu-i de mirare.
\v 21 Nu ai de ce să zici: "Ce e aceasta?", sau: "De ce e cealaltă?", căci toate-au fost făcute cu un anume scop.
\v 22 Binecuvântarea Lui se revarsă ca un fluviu, şi ca un potop adapă pământul;
\v 23 dar tot aşa mânia le-o dă, ca parte, neamurilor, precum, tot El, apa dulce a prefăcut-o'n sărătură.
\v 24 Căile Lui sunt netede pentru sfinţi, dar pentru nelegiuiţi sunt pline de piedici.
\v 25 Încă de la'nceput, bunătăţile au fost făcute pentru cei buni, iar cele rele, pentru păcătoşi.
\v 26 Trebuinţele de căpetenie pentru viaţa omului sunt: apa, focul, fierul, sarea, făina de grâu, mierea, laptele, sângele de strugure, untdelemnul şi îmbrăcămintea;
\v 27 toate acestea sunt bunuri pentru cei cuvioşi, aşa cum pentru păcătoşi se prefac în rele.
\v 28 Sunt vânturi făcute să aducă pedeapsă, în a căror urgie se dezlănţuie harapnice; în timp ce nimicesc, mânia şi-o revarsă, îmblânzind mânia Celui ce le-a făcut.
\v 29 Foc, grindină, foamete şi ciumă, toate acestea au fost făcute pentru pedeapsă;
\v 30 dinţi de fiară, scorpioni şi vipere şi sabie răzbunătoare ce pedepseşte necredincioşii
\v 31 se veselesc de poruncile Lui şi gata sunt pe pământ la vreme de nevoie şi-atunci când vine vremea nu-I ies din cuvânt.
\v 32 Iată de ce, de la'nceput, am hotărât, am cugetat şi-am scris:
\v 33 "Lucrurile Domnului sunt, toate, bune; pe cele de trebuinţă le dă la vremea lor.
\v 34 Şi nu se poate zice: Acesta-i mai rău decât acela!, căci toate, la vremea lor, îşi vor arăta folosul.
\v 35 Şi acum, cântaţi cu toată inima şi cu toată gura şi binecuvântaţi numele Domnului!"
\c 40
\p
\v 1 Mare zdroabă i s'a hărăzit fiecărui om şi jug apăsător pe fiii lui Adam din ziua când au ieşit din pântecele maicii lor şi până'n ziua când se'ntorc în matca lor obştească.
\v 2 Gândurile, teama inimii, totul e grija pentru ce va să vină: ziua sfârşitului.
\v 3 De la cel ce şade pe tron strălucitor pân'la cel ce-i umilit în ţărână şi'n cenuşă,
\v 4 de la cel ce poartă porfiră şi cunună pân'la cel ce se'nveleşte cu un ţol, nu-i decât mânie, gelozie, tulburare, zbucium, spaimă de moarte, duşmănie, vrajbă.
\v 5 La vreme de odihnă'n aşternut, somnul nopţii îi poceşte gândurile;
\v 6 puţină-i e odihna, puţină cât nimicul, şi, deodată, visând, e ca'ntr'o zi de pândă, răvăşit de vedenii, crezându-se de-abia scăpat dintr'o încleştare.
\v 7 În clipa când să scape, se trezeşte, mirat că se speriase din nimic.
\v 8 Pentru toată făptura, de la om la dobitoc, iar pentru păcătoşi, de şapte ori mai mult:
\v 9 moarte, sânge, vrajbă, sabie, nenorociri, foamete, nimicire şi vargă!
\v 10 Toate acestea făcute-au fost pentru nelegiuiţi, şi din pricina lor a venit potopul.
\v 11 Tot ce vine din pământ, în pământ se'ntoarce şi tot ce vine din apă, în mare se întoarnă.
\v 12 Toată mita şi nedreptatea se vor şterge, dar buna-credinţă rămâne pe veci.
\v 13 Averea nedrepţilor seacă asemeni unui şuvoi şi ca un tunet ce bubuie'n ploaie.
\v 14 Când îşi deschide mâna, atunci se veseleşte, în timp ce călcătorii de lege pieri-vor de istov.
\v 15 Mlădiţele necredincioşilor nu-şi înmulţesc ramurile, rădăcinile necuraţilor sunt pe o stâncă seacă.
\v 16 Buruiana - care creşte prin toate apele şi pe malurile râului - e'ntâia verdeaţă care se smulge.
\v 17 Dărnicia e ca un rai de binecuvântare, iar milostenia rămâne în veci.
\v 18 Omul care munceşte şi cel mulţumit de sine au o viaţă dulce, dar, mai mult decât ei, cel ce află o comoară.
\v 19 Copiii şi întemeierea unei cetăţi înveşnicesc un nume, dar o femeie nepătată, mai mult decât cei doi.
\v 20 Vinul şi muzica înveselesc inima, dar iubirea de înţelepciune, mai mult decât amândouă.
\v 21 Fluierul şi harpa fac cântecul plăcut, dar mai presus de ele, dulceaţa graiului.
\v 22 Farmecul şi mândreţea sunt desfătarea ochiului, dar pe deasupra lor, o pajişte verde.
\v 23 Prietenul şi fârtatul se întâlnesc când vor, dar mai mult decât ei, soţia cu bărbatul.
\v 24 Fraţii şi cel ce ajută sunt pentru vreme de necaz, dar mai mult decât ei te scapă milostenia.
\v 25 Aurul şi argintul fac mersul apăsat, dar mai mult decât ele preţuieşte sfatul.
\v 26 Banul şi puterea înalţă inima, dar mult deasupra lor, frica de Domnul. Cu frica de Domnul n'ai lipsă de nimic şi, dac'o ai pe ea, nu mai cauţi ajutor.
\v 27 Frica de Domnul e rai al binecuvântării: bolta lui e mai presus de orice slavă.
\v 28 Fiule, să nu duci o viaţă de cerşetor: decât să cerşeşti, mai bine să mori.
\v 29 Viaţa omului care trăieşte cu ochii la masa altuia, aceea nu mai poate fi viaţă. El îşi mânjeşte gâtlejul cu mâncări de la alţii, de care omul învăţat şi bine crescut se fereşte.
\v 30 În gura neruşinatului cerşitul e dulce, dar în pântecele lui va arde foc.
\c 41
\p
\v 1 O, moarte, cât de amară îţi este amintirea la omul care trăieşte paşnic în bunurile sale, la omul fără griji, care sporeşte'n toate şi care încă mai poate gusta dumicatul!
\v 2 O, moarte, cât de binevenită îţi este hotărârea la omul nevoiaş şi sleit de puteri, la bătrânul împovărat de ani, chinuit de griji, nemulţumit, la capătul răbdării!
\v 3 Nu te teme de hotărârea morţii; gândeşte-te la înaintaşii şi la urmaşii tăi;
\v 4 e legea dată de Domnul pentru fiece trup; la ce bun să te împotriveşti bunului plac al Celui-Preaînalt? Că trăieşti zece ani, o sută sau o mie, în groapă nimeni nu te mustră c'ai fi trăit prea mult...
\v 5 Copiii păcătoşilor devin copii urâcioşi, care bântuie casele nelegiuiţilor.
\v 6 Moştenirea copiilor păcătoşilor se duce de râpă, iar ocara se prelungeşte în urmaşii lor.
\v 7 Un tată nelegiuit e ocărât de propriii săi copii, că de la el le vine ocara.
\v 8 Vai vouă, oameni nelegiuiţi, că aţi părăsit legea Dumnezeului Celui-Preaînalt!;
\v 9 la naştere, vă naşteţi pentru blestem, la moarte, pentru voi va fi blestemul.
\v 10 Tot ce vine din pământ, în pământ se duce; aşa-i şi cu nelegiuiţii: din blestem, în nimicire.
\v 11 Jale e omul în trupul său, iar numele blestemat al păcătoşilor se va stinge.
\v 12 Ai grijă de numele tău, că el îţi va rămâne mai mult decât o mie de averi în aur.
\v 13 O viaţă fericită durează un anumit număr de zile, dar un nume de cinste rămâne pe'ntotdeauna.
\v 14 Fiilor, păstraţi-mi în pace învăţătura:Înţelepciunea tăinuită e comoară de nevăzut: cui îi poate fi de folos?
\v 15 Mai bun e omul care-şi ascunde prostia decât cel ce-şi ascunde înţelepciunea.
\v 16 Aşadar, ruşinaţi-vă după cum vă spun eu, că nu orice fel de ruşine e la locul ei şi nu toate îşi au preţ întru totul.
\v 17 Ruşinează-te de desfrânare, în faţa tatălui şi a mamei, de minciună, în faţa celui mare şi a celui puternic;
\v 18 de greşală, în faţa judecătorului şi a dregătorului; de nelegiuire, în faţa adunării poporului;
\v 19 de nedreptate, în faţa fârtatului şi a prietenului; de furt, în faţa oamenilor cu care trăieşti.
\v 20 În faţa adevărului lui Dumnezeu şi a Legământului Său: [ruşinează-te] să-ţi întinzi coatele pe masă ,
\v 21 să înjuri când primeşti sau când dai, să nu le răspunzi celor ce te salută,
\v 22 să-ţi opreşti privirea pe o desfrânată, să-ţi întorci faţa dinspre unul de-ai tăi,
\v 23 să-ţi însuşeşti partea altuia sau darul ce i s'a făcut, să furi din ochi o femeie cu bărbat,
\v 24 să ai prea mult de-a face cu slujnica acestuia, - nu te apropia de patul ei! -,
\v 25 să ai vorbe de ocară pentru prietenii tăi - nu mustra după ce ai dat! -,
\v 26 să mai spui o dată ceea ce ai mai spus şi să dezvălui tainele.
\v 27 Atunci vei cunoaşte adevărata ruşine şi vei afla har în faţa a tot omul.
\c 42
\p
\v 1 Dar de ceea ce urmează să nu te ruşinezi şi să nu-ţi dai prilejul de a păcătui:
\v 2 De legea Celui-Preaînalt şi de Legământul Său, de judecata care-i dă dreptate unui necredincios ;
\v 3 să te socoteşti cu prietenul sau cu tovarăşul de drum, să laşi unor prieteni moştenirea ta,
\v 4 să ai cântar drept şi greutăţi drepte, să-ţi agoniseşti câştiguri mici sau mari,
\v 5 să-ţi faci un câştig din vânzarea negustorească, să-ţi pedepseşti cu asprime copiii, să însângerezi coastele unei slugi rele.
\v 6 Cu o femeie rea, pecetea e de folos şi unde sunt multe mâini, pune lucrurile sub cheie.
\v 7 Când dai, fă-o cu număr şi cu măsură; ceea ce dai şi ceea ce primeşti, pe toate pune-le în scris.
\v 8 [Nu te ruşina] să dai o lecţie tâmpitului şi prostului şi bătrânului ramolit care se ia la vorbă cu tinerii. Atunci vei fi, într'adevăr, un om învăţat şi cu trecere pe lângă toţi cei vii.
\v 9 O fată e pentru tatăl ei o tainică pricină de nesomn, căci grijile pe care ea le stârneşte, alungă somnul: tânără, poate să-i treacă vârsta, măritată, poate fi urâtă [de bărbat],
\v 10 fecioară, poate fi prihănită şi însărcinată în casa tatălui ei, pentru ca, după ce se mărită, să se arate stearpă.
\v 11 Asupra unei fiice neruşinate întăreşte bine paza, ca nu cumva să te facă de râsul duşmanilor, de poveste în cetate, de îmbulzeală printre oameni, ca nu cumva să te acopere de ruşine în adunarea obştească.
\v 12 Pe oricine-ai avea în faţă, nu te opri la frumuseţe şi nu te aşeza în mijlocul femeilor.
\v 13 Că din haină iese molia şi din femeie, o răutate de femeie.
\v 14 Mai bună e răutatea unui bărbat decât bunătatea unei femei: căci femeia aduce ruşine şi ocară.
\v 15 Acum voi chema în amintire lucrurile Domnului: ce-am văzut, aceea voi povesti. Prin cuvânt Şi-a făcut Domnul făpturile; ce-a vrut să facă, cu binecuvântarea Lui s'a făcut.
\v 16 Strălucind, soarele cuprinde totu'n privire, iar lucrarea Domnului e plină de slava Lui.
\v 17 Domnul nu i-a împuternicit pe sfinţii Săi să povestească despre toate minunile Lui, cele pe care Domnul Atotţiitorul le-a aşezat temeinic, pentru ca totul să fie întărit în slava Lui.
\v 18 El sfredeleşte genunea şi inima , şi pătrunde'n gândurile lor de taină, de vreme ce El, Cel-Preaînalt, are întreaga cunoaştere, are'n privire semnele vremilor.
\v 19 El vesteşte trecutul şi viitorul şi descoperă urmele lucrurilor ascunse;
\v 20 nici un gând nu-I scapă, nici măcar un cuvânt nu-I este ascuns.
\v 21 El a pus în rânduială măreţiile înţelepciunii Sale, căci El e din veşnicie şi pentru veşnicie; de vreme ce la El nu-i nici adaos, nici micşorare, n'are nevoie de sfatul nimănui.
\v 22 Cât de dorite sunt lucrurile Sale! ca o scânteie încremenită'n vedenie.
\v 23 Toate acestea trăiesc şi rămân în veac şi'n toată împrejurarea ascultă, se supun.
\v 24 Toate sunt pereche, una'n faţa celeilalte, şi nimic n'a făcut care să nu fie'ntreg;
\v 25 unul e făcut pentru binele celuilalt. Cine se va sătura să-I vadă slava?
\c 43
\p
\v 1 Mândrie a înălţimilor, tărie a curăţiei, aşa se-arată ceru'n vedenia lui de slavă.
\v 2 Când se iveşte, soarele vesteşte, ridicându-se, cât e de minunată lucrarea Celui-Preaînalt;
\v 3 în plina lui amiază, usucă pământul - şi cine-i poate răbda dogoarea?
\v 4 Ca să'nroşească fierul, foalele suflă'n jar, dar soarele pe munţi e de trei ori mai jarnic; aburi fierbinţi aruncă şi, săgetând cu razele, întunecă ochii.
\v 5 Mare e Domnul, Cel care l-a făcut; Acesta-i dă poruncă, el îşi grăbeşte mersul.
\v 6 Şi luna, de asemeni, întotdeauna gata să ne măsoare timpul, e semn pentru vecie.
\v 7 De la lună vine vestirea sărbătorilor, când ea, după ce-a fost plină, treptat se micşorează.
\v 8 Ea este cea care i-a dat lunii un nume ; în drumul ei, se schimbă şi creşte minunat; pe boltă, cort le face oştirilor de sus cu pânza ei de aur pe-a cerului tărie.
\v 9 Frumuseţea cerului e'n strălucirea stelelor, podoabă luminoasă în înălţimile Domnului;
\v 10 după pravila Celui-Sfânt, nu ies din vorba Lui şi'n veghea lor nu ştiu ce e odihna.
\v 11 Uită-te la curcubeu şi binecuvintează pe Cel ce l-a făcut; în strălucirea lui e mândru fără seamăn,
\v 12 cuprinde cerul într'un arc de slavă, întins de mâinile Celui-Preaînalt.
\v 13 Cu porunca Lui face zăpada să cadă şi cu a Lui poruncă mână cu biciul fulgerele;
\v 14 tot El Îşi deschide vistieriile, iar norii zboară pe cer ca nişte păsări.
\v 15 Prin marea Sa putere El întăreşte norii şi-i mărunţeşte'n grăunţi de grindină.
\v 16 La vederea Lui se cutremură munţii şi după voia Sa suflă vântul austru .
\v 17 Glasul tunetului Său face să mugească pământul şi viforul din miazănoapte, precum şi uraganul.
\v 18 Ca pe nişte păsări în zbor împrăştie zăpada, iar ea cade ca un popas de lăcustă; o vede ochiul, albă, şi se'ncântă, iar sufletul, văzând-o căzând, rămâne'nmărmurit.
\v 19 Iar bruma, precum sarea o varsă pe pământ; şi dac-o'ngheaţă gerul, e ace mici de spin.
\v 20 Din miazănoapte suflă un vânt rece: gheaţa se prinde pe deasupra apei, se'ntinde şi se'ntinde peste apă şi-o'mbracă'n ţeasta ei ca într'o platoşă.
\v 21 Tot el mănâncă munţii şi arde'n ger pustiul şi precum focul mistuie verdeaţa.
\v 22 Deodată vine-un nor, şi toate-şi află leacul; după dogoare, roua aduce bucurie.
\v 23 Cuvântul Său a potolit genunea şi'n ea a sădit insule.
\v 24 Năierii de pe mare îi povestesc primejdiile, iar noi nu ne credem urechilor;
\v 25 în ea se află lucruri nemaipomenite, de necrezut, vietăţi de toate felurile şi neamul chiţilor .
\v 26 Prin El, trimisul Său îşi netezeşte drumul şi prin cuvântul Său se rânduieşte totul.
\v 27 Am putea spune mai multe, dar la capăt nu vom ajunge; într'un cuvânt: El este totul!
\v 28 Unde vom afla puterea de a-L preamări? Căci El, Marele, e pe deasupra tuturor lucrurilor Sale,
\v 29 Domn de temut, covârşitor de mare şi minunat în tot ceea ce poate.
\v 30 Lăudaţi-L pe Domnul, înălţaţi-L pe cât vă stă'n putere: El tot deasupra este! Spre-a-L înălţa, icniţi din răsputeri şi nu vă daţi bătuţi, că tot nu daţi de capăt.
\v 31 Cine L-a văzut, ca să ni-L poată povesti? Cine-L va preamări aşa cum este El?
\v 32 Multe-I sunt încă tainele, mai mari decât acestea, căci noi n'am văzut decât puţin din lucrurile Sale.
\v 33 Căci Domnul este Cel ce a făcut totul şi celor cuvioşi le-a dat înţelepciune.
\c 44
\p
\v 1 Să-i lăudăm pe oamenii de seamă, pe părinţii noştri, după neamul lor.
\v 2 Multă mărire a făcut Domnul, din veacuri vechi Îi este măreţia.
\v 3 Pe-atunci erau stăpâni în regatele lor, oameni vestiţi prin putere, sfetnici prin iscusinţa minţii, purtători de profeţii,
\v 4 cârmaci ai poporului prin sfaturile lor, prin priceperea de a învăţa poporul, prin înţeleptele rostiri din ceea ce învăţaseră;
\v 5 unii izvodeau cântări armonioase, alţii scriau istorisiri în versuri;
\v 6 erau bogaţi, înzestraţi cu putere, trăind cu pace în locuinţele lor.
\v 7 Toţi s'au preamărit în generaţiile lor, mândrie au fost în zilele lor.
\v 8 Unii din ei au lăsat un nume pe care-l amintim în laudele noastre;
\v 9 din alţii însă n'a mai rămas nici o amintire: pierit-au ca şi cum n'ar fi fost,sunt şi acum ca şi cum n'ar fi fost, şi tot aşa, după ei, copiii lor.
\v 10 Iată însă şi oameni de bine, ale căror fapte de dreptate n'au fost date uitării.
\v 11 Bogată moştenire îşi află în urmaşi: mlădiţele care-au crescut din ei.
\v 12 Urmaşii lor sunt fii ai legământului, copiii lor, asemenea cu ei.
\v 13 Urmaşii lor rămân pentru vecie, iar slava lor nicicând nu se va şterge.
\v 14 Trupurile lor cu pace au fost îngropate, iar numele lor e viu din neam în neam.
\v 15 Popoarele le povestesc înţelepciunea, lauda lor se'nalţă'n adunări.
\v 16 Enoh i-a plăcut Domnului şi a fost strămutat, pildă, pentru generaţii, de pas înnoitor.
\v 17 Noe s'a aflat desăvârşit şi drept; la vremea mâniei a devenit împăcare: prin el a rămas pe pământ o rămăşiţă atunci când s'a petrecut potopul.
\v 18 Legăminte veşnice s'au rânduit cu el, aşa ca nici un trup să nu mai fie nimicit de un potop.
\v 19 Avraam e marele părinte al multor neamuri; nu s'a aflat un altul să-i semene în slavă:
\v 20 A păzit legea Celui-Preaînalt, a făcut cu El un legământ, în trupul său şi-a scris el legământul şi credincios s'a arătat în încercare.
\v 21 Iar Dumnezeu l-a'ncredinţat prin jurământ că în urmaşii lui se vor binecuvânta neamurile, că-l va înmulţi ca pulberea pământului, că pe urmaşii lui îi va înălţa cum sunt stelele şi le va da ca moştenire din mare pân' la mare şi de la Râu pân' la marginile pământului.
\v 22 Aceeaşi încredinţare i-a dat-o lui Isaac, de dragul lui Avraam, părintele său.
\v 23 Binecuvântarea tuturor oamenilor, precum şi legământul le-a odihnit pe capul lui Iacob; l-a întărit în binecuvântări şi lui i-a dat moştenirea; şi i-a osebit părţile şi le-a împărţit celor douăsprezece triburi.
\c 45
\p
\v 1 Şi din el a odrăslit un om de omenie care a aflat bunăvoinţă în ochii fiecăruia, cel iubit de Dumnezeu şi de oameni: Moise, a cărui amintire e binecuvântată.
\v 2 Slavă i-a dat asemenea cu a sfinţilor şi mare l-a făcut, temut de vrăjmaşi.
\v 3 Prin cuvintele lui a făcut să înceteze plăgile şi l-a preamărit în faţa regilor ; porunci i-a dat pentru poporul său şi i-a arătat câte ceva din slava Sa.
\v 4 Pentru credincioşia şi blândeţea lui, l-a sfinţit, alegându-l dintre toţi purtătorii de trup.
\v 5 El l-a făcut să-I audă glasul şi să intre în norul întunecos, porunci i-a dat, stând faţă către faţă, lege de viaţă şi ştiinţă, ca să-l înveţe pe Iacob legământul şi pe Israel, judecăţile Sale.
\v 6 L-a ridicat pe Aaron, un sfânt asemenea cu el, fratele lui, din seminţia lui Levi.
\v 7 L-a rânduit ca veşnic legământ şi i-a dat preoţia poporului. L-a fericit cu rânduială bună şi l-a încins cu un veşmânt de slavă;
\v 8 cu strălucire desăvârşită l-a îmbrăcat şi cu podoabe bogate l-a încărcat, pantaloni, veşmânt lung şi efod;
\v 9 cu rodii mărunte l-a înconjurat şi cu mulţimea unor clopoţei de aur, de jur-împrejur, care sunau la fiecare pas şi se auzeau în templu ca amintire pentru fiii poporului său;
\v 10 şi cu veşmânt sfinţit, de aur, de mătase stacojie şi de porfiră - lucrare de meşter ţesător -, cu pieptarul judecăţii, în care se aflau Urim şi Tumim , făcut din fire stacojii - lucru de meşter -,
\v 11 cu pietre scumpe, săpate ca nişte peceţi, încrustate în aur - lucrare de giuvaiergiu -, spre a fi pomenire, prin scrisul săpat în ele, după numărul seminţiilor lui Israel;
\v 12 cunună de aur i-a pus peste tiară, având, săpată'n ea, inscripţia sfinţeniei, în semn de mare cinste, lucrare măiestrită, spre desfătarea ochilor, podoabă ne'ntrecută.
\v 13 Înainte de el nu s'au văzut asemenea lucruri şi nicicând un străin nu s'a'mbrăcat cu ele, ci numai fiii săi şi urmaşii lor, pe'ntotdeauna.
\v 14 Jertfele lui se mistuiau de tot, de două ori pe zi, şi fără încetare.
\v 15 Moise l-a umplut de dar şi l-a uns cu untdelemn sfinţit, ceea ce i-a fost legământ veşnic - lui şi urmaşilor lui, cât va dura cerul - să slujească şi să-şi plinească preoţia şi să-şi binecuvinteze poporul în numele Domnului.
\v 16 El l-a ales, dintre toţi cei vii, să-I aducă Domnului prinoase, tămâie şi miresme binemirositoare întru pomenire, să facă rugăciuni de ispăşire pentru poporul Său.
\v 17 Prin poruncile Lui i-a dat putere peste aşezămintele de judecată, să-l înveţe pe Iacob poruncile Lui şi să-l lumineze pe Israel cu legea Sa.
\v 18 Dar oameni străini s'au ridicat împotrivă-i şi l-au gelozit în pustie, oamenii lui Datan şi Abiron şi adunătura lui Core, aprinşi de mânie.
\v 19 Domnul însă a văzut şi nu I-a plăcut: nimiciţi au fost întru iuţimea mâniei Sale, întru minunile făcute împotriva lor, mistuindu-i în flăcările focului Său.
\v 20 Slavei lui Aaron i-a mai adăugat ceva care să-i fie din neam în neam: ca parte a lui, pârga roadelor timpurii şi, în primul rând, pâine din destul;
\v 21 într'adevăr, ei mănâncă jertfele Domnului, pe care le-a dat lui şi urmaşilor lui.
\v 22 Numa'n pământul poporului nu are moştenire, o anume parte a lui nu va fi întru popor, căci "El e partea şi moştenirea ta".
\v 23 Finees, fiul lui Eleazar, este al treilea în mărire, de vreme ce a arătat râvnă în frica Domnului şi s'a ţinut drept în faţa răzvrătirii poporului cu bunătatea şi sârguinţa sufletului său şi a dobândit iertare pentru Israel.
\v 24 De aceea s'a făcut cu el un legământ de pace, să fie el întâistătător al templului şi al poporului Său, pentru ca a lui şi a urmaşilor săi să fie stăpânia preoţiei în veci.
\v 25 A mai fost şi legământul făcut cu David, fiul lui Iesei, din seminţia lui Iuda; dar moştenirea regelui trece numai de la fiu la fiu, în timp ce moştenirea lui Aaron trece la toţi urmaşii lui .
\v 26 Domnul să pună înţelepciunea în inima voastră ca să-I judecaţi cu dreptate poporul, în aşa fel încât bunătăţile acestuia să nu piară, şi nici slava lui din seminţia lui.
\c 46
\p
\v 1 Viteaz în război, aşa a fost Iosua, fiul lui Navi, urmaşul lui Moise în menirea profetică, cel ce, vrednic fiind de numele său, mare s'a arătat spre a-i mântui pe cei aleşi , spre a-i pedepsi pe vrăjmaşii răzvrătiţi, pentru ca Israel să intre în moştenirea sa.
\v 2 Cât de măreţ a fost el atunci când şi-a ridicat mâinile şi şi-a întins sabia asupra cetăţilor!
\v 3 Cine, mai înainte, a fost ca el?: căci el a purtat războaiele Domnului.
\v 4 Oare nu prin mâna lui s'a oprit soarele şi o singură zi s'a făcut cât două?
\v 5 Pe Stăpânul Cel-Preaînalt L-a chemat când vrăjmaşii îl strâmtorau din toate părţile, iar Domnul, Marele, i-a plinit dorinţa cu ploaie grea de grindină, cum nu s'a mai văzut;
\v 6 el a dezlănţuit război împotriva unui neam şi pe potrivnici, în chiar căderea lor, i-a nimicit, pentru ca neamurile să cunoască puterea armelor lui şi că el în faţa Domnului ducea războiul.
\v 7 Căci el mergea urmându-L pe Domnul; în zilele lui Moise şi-a dovedit evlavia, el şi Caleb, fiul lui Iefone, punându-se'mpotriva gloatei şi'mpiedicând poporul să păcătuiască şi amuţind murmurele cele rele.
\v 8 Tot ei, cei doi, au fost singurii izbăviţi din şase sute de mii de pedestraşi, ca să poată intra în moştenire, în ţara unde curge lapte şi miere.
\v 9 Domnul i-a dat tărie lui Caleb - şi i-a rămas până la bătrâneţe - să se aburce pe înălţimile ţării pe care urmaşii săi aveau s'o ţină'n moştenire,
\v 10 aşa ca toţi fiii lui Israel să vadă cât e de bine să-L urmezi pe Domnul.
\v 11 Iar judecătorii, fiecare pe numele lui, a căror inimă nu s'a desfrânat şi care nu s'au întors de la Domnul, fie-le amintirea întru binecuvântare!
\v 12 Înflorească-le oasele de unde sunt, numele lor să se înnoiască în fiii acestor oameni străluciţi!
\v 13 Samuel a fost iubit de Domnul său; profet al Domnului, el a întemeiat regalitatea şi a uns cârmuitori peste poporul său.
\v 14 Următor al legii Domnului, a judecat adunarea , iar Domnul l-a cercetat pe Iacob.
\v 15 Credincioşia sa l-a arătat profet adevărat şi cuvântul său l-a dovedit credincios în vedenii.
\v 16 El L-a chemat pe Domnul-Cel-Puternic când vrăjmaşii îl strâmtorau din toate părţile şi I-a adus ca jertfă un miel de lapte.
\v 17 Domnul a tunat din cer şi cu mare vuiet a făcut să I se-audă glasul;
\v 18 pe dregătorii Tirienilor i-a nimicit şi pe toţi mai-marii Filistenilor.
\v 19 Şi, înainte de vremea somnului său celui veşnic, a mărturisit înaintea Domnului şi a unsului Său: "Pe nimeni nu l-am despuiat de bunurile sale, nici cel puţin de sandale". Şi nimeni nu l-a învinovăţit.
\v 20 Şi chiar după ce a adormit, el încă a mai profeţit şi i-a prevestit regelui sfârşitul; din pământ şi-a ridicat glasul să profeţească, să şteargă nedreptatea poporului.
\c 47
\p
\v 1 După el s'a ridicat Natan ca să profeţească în zilele lui David.
\v 2 Aşa cum se pune deoparte grăsimea din jertfa de pace, tot astfel a fost cu David, fiul lui Iesei.
\v 3 Cu leii se juca precum cu iezii, cu urşii, precum cu mieii.
\v 4 În tinereţe, nu a ucis el oare un uriaş şi a şters ruşinarea poporului când şi-a ridicat mâna cu o piatră de praştie şi a doborât trufia lui Goliat?
\v 5 Că L-a rugat pe Domnul-Cel-Preaînalt, Cel ce a dat dreptei sale putere să nimicească un războinic de frunte, să înalţe puterea poporului său.
\v 6 Şi s'a adus laudă pentru "zece mii" ; lăudat a fost pentru binecuvântările Domnului, dându-i-se o diademă de slavă.
\v 7 Că şi-a prăpădit vrăjmaşii de primprejur şi i-a nimicit pe Filisteni, potrivnicii săi, puterea le-a sfărâmat-o până'n ziua de azi.
\v 8 În tot ceea ce a făcut, I-a adus laudă Sfântului-Celui-Preaînalt, prin cuvinte de slavă; din toată inima lui a cântat cântări şi L-a iubit pe Cel ce l-a făcut.
\v 9 A rânduit cântăreţi înaintea jertfelnicului: din sunetele lor se îndulcea cântarea;
\v 10 sărbătorilor le-a dat bună-cuviinţă praznicelor, desăvârşită strălucire, pentru ca'n ele să fie lăudat numele cel sfânt al Domnului şi pentru ca, încă din zori, să răsune locaşul.
\v 11 Domnul i-a ridicat păcatele şi i-a înălţat pe veci puterea, i-a dat făgăduinţă regească, tron de slavă în Israel.
\v 12 După el s'a ridicat un fiu plin de ştiinţă, care, datorită lui, a trăit în largul său.
\v 13 Solomon a domnit în vreme de pace şi Dumnezeu i-a dat linişte de primprejur ca să poată înălţa o casă numelui Său şi să gătească, pentru vecie, un templu .
\v 14 Cât erai tu de înţelept în tinereţile tale, plin de pricepere ca un fluviu!
\v 15 Sufletul tău a acoperit pământul şi tu l-ai umplut de parabole cu subînţelesuri;
\v 16 numele tău a ajuns până departe, la insule, şi iubit ai fost întru pacea ta.
\v 17 Pentru cânturile, proverbele şi zicalele tale, pentru tâlcuirile tale, ţările te-au ţinut în mare cinstire.
\v 18 În numele Domnului Dumnezeu, al Celui numit Dumnezeul lui Israel, ai adunat aurul cum ai aduna cositor şi ai îngrămădit argintul cum ai face-o cu plumbul.
\v 19 Trupul ţi l-ai plecat spre femei, stăpânit ai fost de simţurile tale;
\v 20 cinstea ţi-ai dat-o pe ruşine şi ţi-ai pângărit neamul, mânie aducând asupra copiilor tăi şi, prin nebunia ta, răscoala lor;
\v 21 aşa s'a împărţit regatul în două şi din Efraim a ieşit un regat răzvrătit.
\v 22 Domnul însă nu-Şi va dezice mila, nu va şterge nimic din cuvintele Sale, nu va nimici odraslele alesului Său şi nu va stârpi neamul celui pe care-l iubeşte. Lui Iacob i-a dat o rămăşiţă, lui David, o rădăcină ieşită din el.
\v 23 Apoi Solomon s'a odihnit laolaltă cu părinţii săi, lăsând după el, din chiar sămânţa lui, - nebunia poporului - un descreierat, pe Roboam, cel ce prin sfatul său şi-a'ndepărtat poporul,
\v 24 până ce s'a ridicat Ieroboam, fiul lui Nabat, care l-a făcut pe Israel să păcătuiască, iar lui Efraim i-a deschis calea păcatului. Păcatele lor s'au înmulţit atât de mult, încât i-au izgonit din propria lor ţară;
\v 25 s'au dat în vânt după tot ce era rău până ce peste ei a venit pedeapsa.
\c 48
\p
\v 1 Atunci profetul Ilie s'a ridicat ca un foc, iar cuvântul său ardea ca o flacără.
\v 2 Prin el a venit peste ei foamete şi prin râvna lui s'au împuţinat.
\v 3 Prin cuvântul Domnului a închis cerul şi tot aşa, de trei ori, a coborât foc.
\v 4 Cât de slăvit ai fost, Ilie, întru minunile tale! Cine-ar putea să se laude că-ţi seamănă ţie?,
\v 5 ţie, cel ce ai înviat din moarte un răposat, da, din locaşul morţilor, prin cuvântul Celui-Preaînalt;
\v 6 cel ce ai răsturnat regi în prăbuşire şi oameni slăviţi, din culcuşul lor;
\v 7 cel ce'n Sinai ai auzit mustrare şi în Horeb, judecata răzbunării;
\v 8 cel ce ai uns regi care să pedepsească şi profeţi care să-ţi urmeze;
\v 9 cel ce ai fost luat într'un vârtej de foc, într'un car cu cai înflăcăraţi;
\v 10 cel ce-ai fost rânduit să mustri'n vremuri [viitoare], ca să domoleşti mânia înainte ca ea să izbucnească, să întorci inima părintelui spre fiu şi să reaşezi triburile lui Iacob.
\v 11 Fericiţi sunt cei ce te-au văzut şi cei ce-au adormit întru iubire! Fiindcă şi noi cu viaţă vom trăi.
\v 12 Când Ilie s'a învăluit în vârtej, Elisei s'a umplut de duhul său; cât a trăit, de nici un stăpânitor n'a fost clintit, nimeni nu l-a putut subjuga.
\v 13 Nici un lucru nu-l putea depăşi, iar trupul său a profeţit şi'n moarte.
\v 14 În timpul vieţii a făcut minuni, în moartea sa, minunate i-au fost lucrările.
\v 15 Cu toate acestea, poporul nu s'a pocăit; de păcatele lor nu s'au îndepărtat pân' ce-au fost duşi din ţara lor ca robi şi'mprăştiaţi pe tot pământul.
\v 16 Doar un popor micuţ a mai rămas cu un cârmuitor din casa lui David. Unii din ei au făcut ceea ce e plăcut [Domnului], iar alţii şi-au înmulţit păcatele.
\v 17 Iezechia şi-a întărit cetatea şi a adus apa'ntre zidurile ei, cu fierul a săpat în stâncă şi a făcut casă pentru apă.
\v 18 În vremea lui s'a ridicat Senaherib şi l-a trimis pe Rabşache, care s'a dus şi şi-a ridicat mâna împotriva Sionului, în semeţia lui, trufaşă fără seamăn.
\v 19 Atunci inimile şi mâinile le-au tremurat şi-au fost cuprinşi de chinuri ca ale femeii'n facere
\v 20 şi L-au chemat pe Domnul-Milostivul, spre El întinzându-şi mâinile;
\v 21 Cel-Sfânt i-a auzit degrab din cer şi i-a scăpat prin mâna lui Isaia; a lovit tabăra Asirienilor, îngerul Său i-a nimicit.
\v 22 Căci Iezechia a făcut ceea ce era plăcut Domnului şi s'a ţinut tare în căile lui David, părintele său, pe care i le-a arătat Isaia, profetul, mare şi vrednic de crezare'n vedeniile lui.
\v 23 În vremea lui s'a dat soarele înapoi şi regelui i s'a sporit viaţa.
\v 24 Puternic insuflat , el a văzut şi ce va fi la urmă şi i-a alinat pe necăjiţii din Sion,
\v 25 pe cele ce vor fi le-a arătat până'n vecie şi pe cele ascunse, mai înainte ca ele să fi fost.
\c 49
\p
\v 1 Amintirea lui Iosia e o mireasmă'mbuchetată, cu meşteşug alcatuită de făcătorul de miresme; dulce ca mierea e în toate gurile, ca muzica la un ospăţ cu vin.
\v 2 El a izbutit să întoarcă poporul la credinţă, el a stârpit urâciunile nelegiuirii ,
\v 3 inima şi-a îndreptat-o spre Domnul, iar în zilele nelegiuiţilor a întărit evlavia.
\v 4 În afară de David, de Iezechia şi de Iosia, toţi au fost nişte păcătoşi; de vreme ce au părăsit legea Celui-Preaînalt, regii lui Iuda au fost şi ei părăsiţi;
\v 5 căci puterea lor le-au dat-o altora şi slava lor, unui neam străin.
\v 6 [Duşmanul] a ars cetatea cea aleasă a sfântului locaş şi i-a pustiit străzile
\v 7 din pricina lui Ieremia - pe care ei l-au chinuit -, cel rânduit profet încă din pântecele maicii sale, ca să dezrădăcineze, să nimicească, să prăbuşească, dar şi să zidească şi să sădească.
\v 8 Iezechiel e cel ce a văzut vedenie de slavă, pe care [Dumnezeu] i-a arătat-o pe un car de heruvimi;
\v 9 căci el a făcut pomenire de duşmani sub ploaie şi i-a întărit pe cei ce urmează calea cea dreaptă.
\v 10 Cât despre cei doisprezece profeţi, înflorească-le oasele de-acolo unde sunt! Că ei l-au alinat pe Iacob şi l-au răscumpărat prin credincioşia nădejdii.
\v 11 Cum l-am putea preamări pe Zorobabel, cel ce a fost ca o pecete la mâna cea dreaptă,
\v 12 sau pe Iosua, fiul lui Iosedec, cei ce, în zilele lor, au rezidit templul şi au ridicat poporul cel sfinţit Domnului, menit slavei celei veşnice?
\v 13 Mare e şi pomenirea lui Neemia, cel ce ne-a ridicat şi zidurile cele dărâmate şi a reaşezat porţi şi zăvoare şi casele din nou ni le-a durat.
\v 14 Nimeni de pe pământ n'a fost făcut să fie ca Enoh, ca el, cel ridicat de pe pământ.
\v 15 Şi nici bărbat că s'a născut asemenea lui Iosif, căpetenia fraţilor săi, sprijin al poporului său, ale cărui oseminte au fost cercetate.
\v 16 Sem şi Set au fost slăviţi printre oameni, dar, în zidire, mai presus de orice făptură vie, e Adam.
\c 50
\p
\v 1 Simon - fiul lui Onia -, marele preot , el a fost cel ce'n timpul vieţii sale a reparat Casa şi'n timpul zilelor sale a întărit templul.
\v 2 De el a fost întemeiată îndoita înălţime , înaltul zid de sprijin din jurul templului.
\v 3 În zilele lui a fost săpată casa apelor - un iezer cu o'ntindere cât marea.
\v 4 În grija de a-şi feri poporul de cădere, a întărit cetatea împotriva oricărei împresurări.
\v 5 Cât de măreţ era el, înconjurat de poporul său, când ieşea din sfânta-sfintelor :
\v 6 ca luceafărul de dimineaţă în mijlocul unui nor, ca luna când e plină,
\v 7 ca soarele strălucind peste locaşul Celui-Preaînalt, ca un curcubeu lucind în nişte nori de slavă,
\v 8 ca o floare de trandafir în plină primăvară, ca florile de crin pe malul unei ape, ca ramurile Libanului în zilele de vară,
\v 9 ca focul şi tămâia în căţuie, ca un vas lucrat întreg din aur împodobit cu tot felul de pietre preţioase,
\v 10 ca un măslin când îşi plineşte rodul, ca chiparosul ce se înalţă'n nori.
\v 11 Când îşi punea tunica preaslăvită şi se înveşmânta în toate podoabele sale, când se suia la sfântul jertfelnic, umplea de slavă curtea templului.
\v 12 Iar când primea părţile din mâinile preoţilor, el însuşi aproape de focul de pe jertfelnic, înconjurat era de o cunună de fraţi ca de frunzişul unor cedri din Liban; ca nişte trunchiuri de finic îl înconjurau,
\v 13 ei, fiii lui Aaron, în măreţia lor, purtând în mâini prinoasele Domnului în faţa obştii întregi a lui Israel!
\v 14 Şi'n timp ce-şi împlinea slujba la altar să înfrumuseţeze prinosul către Cel-Preaînalt, Atotţiitorul,
\v 15 mâna şi-o întindea spre cupă şi făcea libaţia sângelui de strugure; îl vărsa la temelia jertfelnicului, mireasmă bineplăcută Celui-Preaînalt, Împăratul-a-toate.
\v 16 Atunci fiii lui Aaron izbucneau în strigăte, sunau din trâmbiţele lor de metal ciocănit şi făceau să se-audă o larmă uriaşă spre pomenire'n faţa Celui-Preaînalt.
\v 17 Atunci tot poporul deodată se punea'n mişcare şi cădea cu faţa la pământ să I se închine Domnului său, Atotţiitorul, Dumnezeul Cel-Preaînalt.
\v 18 Iar cântăreţii cântau cu glasul laude: dintr'un tumult, o dulce melodie.
\v 19 Iar poporul înălţa cereri către Domnul Cel-Preaînalt, stând la rugăciune înaintea Celui-Milostiv până ce se isprăvea serbarea Domnului şi slujba Lui se încheia.
\v 20 Atunci, coborându-se, el îşi ridica mâinile peste toată obştea fiilor lui Israel ca să le dea, cu buzele lui, binecuvântarea Domnului şi slăvit să fie întru numele Lui.
\v 21 Apoi, pentru a doua oară, cădeau cu faţa la pământ ca să primească binecuvântarea de la Cel-Preaînalt.
\v 22 Şi acum, binecuvântaţi-L pe Dumnezeul-a-toată-făptura, Cel ce pretutindeni face lucruri mari, Cel ce ne-a înălţat zilele încă din sânul mamei şi S'a purtat cu noi după mila Sa.
\v 23 Să ne dea nouă veselia inimii, iar pacea să ne vină'n zilele noastre, în Israel, ca'n zilele de-odinioară.
\v 24 Rămână mila Sa cu noi, nedespărţită, şi'n zilele noastre să ne mântuiască!
\v 25 Două sunt neamurile de care sufletului meu îi e silă, iar al treilea nu este neam:
\v 26 cei ce locuiesc în muntele Seir , Filistenii şi poporul cel prost care locuieşte în Sichem.
\v 27 O învăţătură de pricepere şi de ştiinţă a scris în această carte Isus, fiul lui Sirah, fiul lui Eleazar, din Ierusalim, cel ce ca o ploaie şi-a răspândit înţelepciunea inimii.
\v 28 Fericit e cel ce fără'ncetare va reveni asupra acestor cuvinte! Acela care le aşază în inima sa va deveni înţelept;
\v 29 că, dacă le va plini, puternic va fi întru toate, de vreme ce lumina Domnului e cărarea lui.
\c 51
\p
\v 1 Ţie Îţi voi mulţumi, Doamne Împărate, şi pe Tine Te voi lăuda, Mântuitorul meu, numelui Tău îi voi mulţumi, Dumnezeule,
\v 2 că acoperământ şi ajutor mi Te-ai făcut: Tu mi-ai scăpat trupul de la pieire, din laţul limbii clevetitoare şi de buzele celor ce meşteresc minciuna; în faţa celor ce mă împresoară Tu Te-ai făcut sprijinul meu şi m'ai scăpat
\v 3 - după îmbelşugarea milei Tale şi a numelui Tău - din dinţii celor ce erau gata să mă înghită, din mâinile celor ce-mi căutau viaţa, din necazurile cele multe pe care le-am avut,
\v 4 din înecăciunea văpăii ce mă împresura şi din mijlocul focului pe care nu eu îl aprinsesem,
\v 5 din adâncurile pântecelui morţii, de limba necurată şi de cuvântul mincinos
\v 6 - pâra unei limbi nedrepte la urechea regelui -. Sufletul meu a văzut moartea cu ochii, viaţa îmi era aproape de străfundurile gropii.
\v 7 Din toate părţile mă împresurau, dar nimeni care să ajute! Spre oameni mă uitam după-ajutor, dar nu era nicicum.
\v 8 Atunci mi-am adus aminte de mila Ta, Doamne, şi de faptele Tale de odinioară, că Tu îi mântuieşti pe cei ce Te aşteaptă şi-i scapi din mâna vrăjmaşilor.
\v 9 Şi din pământ mi-am înălţat cererea şi m'am rugat să fiu scăpat din moarte;
\v 10 şi L-am chemat pe Domnul, Tatăl Domnului meu : "Nu mă părăsi în zilele necazului, când e vremea celor trufaşi, iar eu sunt fără ajutor; neîncetat Îţi voi lăuda numele şi-l voi cânta întru mulţumire".
\v 11 Şi rugăciunea mi-a fost auzită şi Tu m'ai izbăvit din vremea cea rea.
\v 12 Iată de ce Îţi voi mulţumi şi Te voi lăuda şi voi binecuvânta numele Domnului.
\v 13 Pe când eram încă tânăr, înainte de a fi fost rătăcitor , în rugăciune căutam deschis înţelepciunea;
\v 14 în faţa sfântului locaş am cerut-o şi pân' la sfârşitul vieţii mele o voi căuta.
\v 15 De floarea ei, ca de un strugure copt mi s'a veselit inima; piciorul mi-a mers pe drumul cel drept, încă din tinereţe am umblat pe urma ei.
\v 16 Puţin mi-am plecat urechea, şi am primit-o şi mi-am aflat bogată'nvăţătură.
\v 17 Mare folos am avut de la ea; Celui ce mi-a dat înţelepciunea, eu Îi voi da mărirea.
\v 18 Că m'am hotărât să mi-o prefac în faptă; binele l-am râvnit, şi nu mă voi ruşina.
\v 19 Sufletul meu s'a bătut ca s'o aibă, legea am păzit-o fără sminteală, mâinile mi le-am întins la cer, iar pentru ceea ce nu ştiam din ea, am plâns.
\v 20 Spre ea mi-am îndreptat sufletul şi'ntru curăţie am aflat-o; de ea, încă de la'nceput, mi-am lipit inima, şi tocmai de aceea nu voi fi părăsit.
\v 21 Lăuntrul mi s'a tulburat căutând-o, şi tocmai de-aceea mi-am dobândit un bun câştig.
\v 22 Ca răsplată, Domnul mi-a dăruit o limbă cu care Îl voi lăuda.
\v 23 Apropiaţi-vă de mine, neştiutorilor, şi locuiţi în şcoala mea!
\v 24 De ce ziceţi că vă lipseşte atunci când sufletele vă sunt însetate de ea?
\v 25 Gura mi-am deschis-o şi am grăit: Cumpăraţi-o fără bani,
\v 26 puneţi-vă grumazul în jug, şi sufletul vostru primească învăţătura!; ca s'o aflaţi, mai aproape nici că se poate!
\v 27 Vedeţi cu ochii voştri că eu puţin m'am ostenit şi multă odihnă mi-am aflat.
\v 28 Primiţi învăţătura, [chiar] pentru mult argint, căci datorită ei veţi câştiga mult aur.
\v 29 Sufletul să vi se veselească în mila Domnului şi nu vă ruşinaţi să-I aduceţi laudă.
\v 30 Lucrul să vi-l pliniţi înainte de vreme, iar El vă va da răsplata la vremea ei.