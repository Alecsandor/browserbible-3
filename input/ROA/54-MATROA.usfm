\id MAT 54-MATROA.usfm BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania
\ide UTF8
\h Sfânta Evanghelie după Matei
\toc1 Sfânta Evanghelie după Matei
\toc2 MATEI
\mt SFÂNTA EVANGHELIE DUPĂ MATEI
\c 1
\p
\v 1 Cartea naşterii lui Iisus Hristos, fiul lui David, fiul lui Avraam.
\v 2 Avraam i-a dat naştere lui Isaac; Isaac i-a dat naştere lui Iacob; Iacob le-a dat naştere lui Iuda şi fraţilor lui;
\v 3 Iuda le-a dat naştere, din Tamar, lui Fares şi lui Zara; Fares i-a dat naştere lui Heţron; Heţron i-a dat naştere lui Aram;
\v 4 Aram i-a dat naştere lui Aminadab; Aminadab i-a dat naştere lui Naason; Naason i-a dat naştere lui Salmon;
\v 5 Salmon i-a dat naştere, din Rahab, lui Booz; Booz i-a dat naştere, din Rut, lui Obed; Obed i-a dat naştere lui Iesei;
\v 6 Iesei i-a dat naştere lui David, regele; David i-a dat naştere lui Solomon, din femeia lui Urie;
\v 7 Solomon i-a dat naştere lui Roboam; Roboam i-a dat naştere lui Abia; Abia i-a dat naştere lui Asa;
\v 8 Asa i-a dat naştere lui Iosafat; Iosafat i-a dat naştere lui Ioram; Ioram i-a dat naştere lui Ozia;
\v 9 Ozia i-a dat naştere lui Iotam; Iotam i-a dat naştere lui Ahaz; Ahaz i-a dat naştere lui Iezechia;
\v 10 Iezechia i-a dat naştere lui Manase; Manase i-a dat naştere lui Amon; Amon i-a dat naştere lui Iosia;
\v 11 Iosia le-a dat naştere lui Iehonia şi fraţilor lui, la strămutarea în Babilon.
\v 12 După strămutarea în Babilon, Iehonia i-a dat naştere lui Salatiel; Salatiel i-a dat naştere lui Zorobabel;
\v 13 Zorobabel i-a dat naştere lui Abiud; Abiud i-a dat naştere lui Eliachim; Eliachim i-a dat naştere lui Azor;
\v 14 Azor i-a dat naştere lui Sadoc; Sadoc i-a dat naştere lui Ahim; Ahim i-a dat naştere lui Eliud;
\v 15 Eliud i-a dat naştere lui Eleazar; Eleazar i-a dat naştere lui Matan; Matan i-a dat naştere lui Iacob;
\v 16 Iacob i-a dat naştere lui Iosif, bărbatul Mariei, cea din care S'a născut Iisus, Ce Se cheamă Hristos.
\v 17 Aşadar, întru totul, de la Avraam până la David sunt paisprezece neamuri; de la David până la strămutarea în Babilon sunt paisprezece neamuri ; iar de la strămutarea în Babilon până la Hristos sunt paisprezece neamuri.
\v 18 Dar naşterea lui Iisus Hristos, astfel a fost: Fiind Maria, mama Sa, logodită cu Iosif, mai înainte de a fi ei laolaltă ea s'a aflat pe sine având în pântece de la Duhul Sfânt.
\v 19 Iar Iosif, bărbatul ei, drept fiind şi nevrând s'o dea el în vileag, a vrut s'o lase pe ascuns.
\v 20 Şi cugetând el acestea, iată îngerul Domnului i s'a arătat în vis, grăind: "Iosife, fiul lui David, nu te teme s'o iei pe Maria drept femeia ta , fiindcă ceea ce s'a zămislit într'însa este de la Duhul Sfânt;
\v 21 ea va naşte Fiu, Căruia tu Îi vei pune numele Iisus, căci El va mântui pe poporul Său de păcatele lor ".
\v 22 Iar acestea toate s'au făcut ca să se plinească ceea ce s'a spus de Domnul prin profetul ce zice:
\v 23 Iată, Fecioara va purta în pântece şi va naşte Fiu şi-L vor chema cu numele de Emanuel, care se tâlcuieşte: Cu noi este Dumnezeu.
\v 24 Şi trezindu-se Iosif din somn, a făcut aşa cum i-a poruncit îngerul Domnului şi a luat-o la sine pe femeia sa.
\v 25 Şi nu a cunoscut-o până ce ea L-a născut pe Fiul ei . Şi I-au pus Acestuia numele Iisus.
\c 2
\p
\v 1 Iar dacă'n zilele regelui Irod S'a născut Iisus în Betleemul Iudeii, iată magii de la Răsărit au venit în Ierusalim, întrebând:
\v 2 "Unde este Cel ce S'a născut rege al Iudeilor? Că'n Răsărit văzutu-I-am steaua şi am venit să I ne închinăm".
\v 3 Şi auzind acestea, regele Irod s'a tulburat, şi tot Ierusalimul împreună cu el.
\v 4 Şi adunând pe toţi arhiereii şi cărturarii poporului, i-a întrebat: "Unde este să Se nască Hristos?"
\v 5 Iar ei i-au zis: "În Betleemul Iudeii, că aşa este scris prin profetul:
\v 6 Şi tu, Betleeme din pământul lui Iuda, nicicum nu eşti mai mic între căpeteniile lui Iuda, căci din tine va ieşi Cârmuitorul Care-l va păstori pe poporul Meu Israel".
\v 7 Atunci Irod i-a chemat în taină pe magi şi a aflat limpede de la ei vremea când li se arătase steaua.
\v 8 Şi trimiţându-i la Betleem, le-a zis: "Mergeţi şi cercetaţi cu de-amănuntul despre prunc şi dacă-l veţi afla, daţi-mi şi mie de veste, pentru ca să vin şi eu şi să mă închin lui".
\v 9 Iar ei, ascultându-l pe rege, au plecat; şi iată, steaua pe care o văzuseră în Răsărit mergea înaintea lor, până ce a venit şi a stat deasupra locului unde era Pruncul.
\v 10 Şi văzând ei steaua, s'au bucurat cu bucurie mare foarte.
\v 11 Şi intrând în casă, L-au văzut pe Prunc împreună cu Maria, mama Sa; şi căzând la pământ, I s'au închinat; şi deschizându-şi vistieriile, I-au adus daruri: aur, tămâie şi smirnă.
\v 12 Dar luând prin vis înştiinţare să nu se mai întoarcă la Irod, pe altă cale s'au dus în ţara lor.
\v 13 Iar după ce au plecat ei, iată îngerul Domnului i se arătă în vis lui Iosif, zicând: "Ridică-te, ia Pruncul şi pe maica Sa şi fugi în Egipt şi stai acolo până când îţi voi spune eu, fiindcă Irod vrea să caute Pruncul ca să-L omoare".
\v 14 Şi ridicându-se Iosif, i-a luat în timpul nopţii pe Prunc şi pe maica Sa şi a plecat în Egipt.
\v 15 Şi au stat acolo până la moartea lui Irod, ca să se plinească cuvântul spus de Domnul prin profetul ce zice: Din Egipt L-am chemat pe Fiul Meu.
\v 16 Iar Irod, văzând că fusese amăgit de magi, s'a mâniat foarte şi, trimiţând, i-a ucis pe toţi pruncii care erau în Betleem şi'n toate hotarele lui, de doi ani şi mai în jos, după timpul pe care îl aflase de la magi.
\v 17 Atunci s'a plinit cuvântul spus prin Ieremia profetul:
\v 18 Glas în Rama s'a auzit, plângere şi tânguire multă, Rahela-şi plânge copiii şi nu vrea să se mângâie, pentru că nu mai sunt.
\v 19 După moartea lui Irod, iată îngerul Domnului i s'a arătat în vis lui Iosif, în Egipt,
\v 20 zicându-i: "Ridică-te, ia Pruncul şi pe maica Sa şi mergi în ţara lui Israel, căci au murit cei ce căutau viaţa Pruncului".
\v 21 Iar el, ridicându-se, a luat Pruncul şi pe maica Sa şi a venit în ţara lui Israel.
\v 22 Şi auzind că Arhelau domneşte în Iudeea, în locul lui Irod, tatăl său, s'a temut să meargă acolo şi, luând poruncă prin vis, s'a dus în părţile Galileii.
\v 23 Şi a venit şi a locuit în oraşul numit Nazaret, ca să se plinească ceea ce s'a spus prin profeţi, că Nazarinean Se va chema.
\c 3
\p
\v 1 În zilele acelea a venit Ioan Botezătorul propovăduind în pustia Iudeii
\v 2 şi zicând: "Pocăiţi-vă, că s'a apropiat împărăţia cerurilor !"
\v 3 El este cel despre care s'a spus prin profetul Isaia ce zice: Glasul celui ce strigă în pustie: Gătiţi calea Domnului, drepte faceţi-I cărările.
\v 4 Iar acest Ioan avea îmbrăcămintea din păr de cămilă, şi cingătoare de piele împrejurul mijlocului, iar hrana lui erau lăcuste şi miere sălbatică.
\v 5 Atunci au ieşit la el Ierusalimul şi toată Iudeea şi toată împrejurimea Iordanului.
\v 6 Şi se botezau de către el în râul Iordan, mărturisindu-şi păcatele.
\v 7 Dar văzând Ioan pe mulţi farisei şi saduchei venind la botezul său, le-a zis: "Pui de vipere, cine v'a învăţat să fugiţi de mânia ce va să fie?
\v 8 Aşadar, faceţi-i pocăinţei roadă vrednică de ea .
\v 9 Şi să nu vă amăgiţi grăind în sinea voastră: Părinte îl avem pe Avraam!, căci v'o spun eu vouă că şi din pietrele acestea poate Dumnezeu să-i ridice fii lui Avraam!
\v 10 Iată, securea stă la rădăcina pomilor, şi tot pomul care nu face roadă bună se taie şi se aruncă'n foc.
\v 11 Eu vă botez cu apă spre pocăinţă, dar Cel ce vine după mine este mai puternic decât mine, Căruia eu nu sunt vrednic să-I duc încălţămintea; Acesta vă va boteza cu Duh Sfânt şi cu foc;
\v 12 a Cărui lopată este în mâna Lui, şi El Îşi va curăţi aria şi-Şi va aduna grâul în hambarul Său, iar pleava o va arde în foc nestins".
\v 13 Atunci a venit Iisus din Galileea la Iordan, către Ioan, ca să fie botezat de către acesta.
\v 14 Ioan însă Îl oprea, zicând: "Eu sunt cel ce are trebuinţă să fie botezat de Tine, şi Tu vii la mine?...".
\v 15 Şi răspunzând Iisus, i-a zis: "Lasă acum, că astfel se cuvine ca noi să'mplinim toată dreptatea ". Atunci L-a lăsat.
\v 16 Şi după ce a fost botezat, Iisus a ieşit îndată din apă, şi iată cerurile I s'au deschis; şi Ioan a văzut Duhul lui Dumnezeu pogorându-Se ca un porumbel şi venind peste Dânsul.
\v 17 Şi iată, glas din ceruri grăind: "Acesta este Fiul Meu Cel iubit întru Care am binevoit!"
\c 4
\p
\v 1 Atunci Iisus a fost dus de Duhul în pustie , ca să fie ispitit de către diavolul.
\v 2 Şi postind El patruzeci de zile şi patruzeci de nopţi, în cele din urmă a flămânzit.
\v 3 Şi apropiindu-se Ispititorul, I-a zis: "Dacă eşti tu Fiul lui Dumnezeu, zi ca pietrele acestea să se facă pâini".
\v 4 Iar El, răspunzând, i-a zis: "Scris este: Nu numai cu pâine va trăi omul, ci cu tot cuvântul care iese din gura lui Dumnezeu" .
\v 5 Atunci diavolul L-a dus în Sfânta Cetate şi L-a pus pe aripa templului
\v 6 şi I-a zis: "Dacă eşti Fiul lui Dumnezeu, aruncă-te jos, că scris este: Îngerilor Săi le va porunci pentru tine şi ei te vor ridica pe mâini, ca nu cumva piciorul tău să ţi-l izbeşti de piatră".
\v 7 Iisus i-a zis: "Dar mai este scris: Să nu-L ispiteşti pe Domnul Dumnezeul tău".
\v 8 Diavolul L-a mai dus pe un munte foarte înalt şi I-a arătat toate împărăţiile lumii şi slava lor
\v 9 şi I-a zis: "Pe acestea toate ţi le voi da ţie dacă vei cădea înaintea mea şi mi te vei închina".
\v 10 Atunci Iisus i-a zis: "Mergi înapoia Mea, Satano, că scris este: Domnului Dumnezeului tău să I te închini şi numai Lui să-I slujeşti!"
\v 11 Atunci diavolul L-a lăsat ; şi iată, îngerii s'au apropiat de El şi-I slujeau.
\v 12 Şi auzind Iisus că Ioan a fost întemniţat, a plecat în Galileea.
\v 13 Şi părăsind Nazaretul, a venit şi a locuit în Capernaum, lângă mare , în hotarele lui Zabulon şi ale lui Neftalim,
\v 14 ca să se plinească ceea ce s'a spus prin Isaia profetul care zice:
\v 15 Pământul lui Zabulon şi pământul lui Neftalim, spre calea mării, dincolo de Iordan, Galileea neamurilor;
\v 16 poporul ce stătea în întuneric a văzut lumină mare, şi celor ce şedeau în latura şi în umbra morţii lumină le-a răsărit.
\v 17 De atunci a început Iisus să propovăduiască şi să zică: "Pocăiţi-vă, că s'a apropiat împărăţia cerurilor!"
\v 18 Şi pe când umbla El pe lângă Marea Galileii, a văzut doi fraţi, pe Simon cel ce se numeşte Petru şi pe Andrei, fratele său, care aruncau mreaja în mare, că erau pescari,
\v 19 şi le-a zis: "Veniţi după Mine şi vă voi face pescari de oameni!"
\v 20 Iar ei, îndată lăsându-şi mrejele, au mers după El.
\v 21 De acolo, mergând mai departe, a văzut alţi doi fraţi, pe Iacob al lui Zevedeu şi pe Ioan, fratele lui, în corabie cu Zevedeu, tatăl lor, dregându-şi mrejele, şi i-a chemat.
\v 22 Iar ei, îndată lăsându-şi corabia şi pe tatăl lor, au mers după El.
\v 23 Şi a străbătut Iisus toată Galileea, învăţând în sinagogile lor şi propovăduind Evanghelia împărăţiei şi tămăduind toată boala şi toată neputinţa întru popor.
\v 24 Şi s'a dus vestea despre El în toată Siria, şi aduceau la El pe toţi cei aflaţi în suferinţă şi cuprinşi de multe feluri de boli şi de chinuri, pe demonizaţi, pe lunatici, pe slăbănogi, şi El îi vindeca.
\v 25 Şi mulţimi numeroase mergeau după El, din Galileea, din Decapole , din Ierusalim, din Iudeea şi de dincolo de Iordan.
\c 5
\p
\v 1 Văzând Iisus mulţimile, S'a suit în munte: şi şezând El, au venit la Dânsul ucenicii Săi
\v 2 Şi, deschizându-Şi gura, îi învăţa, zicând:
\v 3 "Fericiţi cei săraci cu duhul , că a lor este împărăţia cerurilor.
\v 4 Fericiţi cei ce plâng, că aceia se vor mângâia.
\v 5 Fericiţi cei blânzi, că aceia vor moşteni pământul.
\v 6 Fericiţi cei ce flămânzesc şi însetează de dreptate, că aceia se vor sătura.
\v 7 Fericiţi cei milostivi, că aceia se vor milui.
\v 8 Fericiţi cei curaţi cu inima, că aceia vor vedea pe Dumnezeu.
\v 9 Fericiţi făcătorii de pace, că aceia fiii lui Dumnezeu se vor chema.
\v 10 Fericiţi cei prigoniţi pentru dreptate, că a lor este împărăţia cerurilor.
\v 11 Fericiţi veţi fi când din pricina Mea vă vor ocărî şi vă vor prigoni şi, minţind, vor zice tot cuvântul rău împotriva voastră.
\v 12 Bucuraţi-vă şi vă veseliţi, că plata voastră multă este în ceruri, că aşa i-au prigonit pe profeţii de dinaintea voastră.
\v 13 Voi sunteţi sarea pământului; dacă sarea-şi va pierde gustul, cu ce se va săra?; de nimic nu mai e bună, decât să fie aruncată afară şi călcată în picioare de oameni.
\v 14 Voi sunteţi lumina lumii; nu poate să se ascundă cetatea din vârful muntelui;
\v 15 nici aprinde cineva făclie şi o pune sub obroc , ci în sfeşnic, şi ea le luminează tuturor celor din casă.
\v 16 Aşa să lumineze lumina voastră înaintea oamenilor, încât ei să vadă faptele voastre cele bune şi să-L slăvească pe Tatăl vostru Cel din ceruri.
\v 17 Să nu socotiţi că am venit să stric legea sau profeţii; n'am venit să stric, ci să plinesc .
\v 18 Că adevăr vă grăiesc: Înainte de a trece cerul şi pământul, nici o iotă sau o cirtă din lege nu va trece până ce toate se vor împlini.
\v 19 Aşadar, cel ce va strica una din aceste porunci foarte mici şi astfel îi va învăţa pe oameni, foarte mic se va chema în împărăţia cerurilor; dimpotrivă, cel ce le va face şi astfel va învăţa, acela mare se va chema în împărăţia cerurilor.
\v 20 Că vă spun: Dacă dreptatea voastră n'o va întrece pe a cărturarilor şi a fariseilor, nu veţi intra în împărăţia cerurilor.
\v 21 Aţi auzit că s'a spus celor de demult: Să nu ucizi; iar cel ce va ucide, vrednic este de judecată.
\v 22 Eu însă vă spun: Oricine se mânie pe fratele său, vrednic va fi de judecată; şi cel ce-i va zice fratelui său: Netrebnicule!, vrednic va fi de judecata sinedriului; iar cel ce-i zice: Nebunule!, vrednic va fi de gheena focului .
\v 23 Deci, dacă-ţi vei aduce darul tău la altar şi acolo îţi vei aminti că fratele tău are ceva împotrivă-ţi,
\v 24 lasă-ţi darul acolo, înaintea altarului, mergi mai întâi şi te împacă cu fratele tău şi numai după aceea întoarce-te şi adu-ţi darul.
\v 25 Împacă-te cu pârâşul tău degrabă, cât încă mai eşti cu el pe cale, ca nu cumva pârâşul să te dea pe mâna judecătorului, iar judecătorul pe aceea a slujbaşului şi să fii aruncat în temniţă;
\v 26 adevăr îţi spun: nu vei ieşi de acolo până nu vei fi dat şi cel din urmă ban.
\v 27 Aţi auzit că s'a spus celor de demult: Să nu te desfrânezi;
\v 28 Eu însă vă spun că oricine se uită la o femeie spre a o pofti s'a şi desfrânat cu ea în inima lui.
\v 29 Iar dacă ochiul tău cel drept îţi devine piatră de poticnire , scoate-l şi aruncă-l de la tine, că mai bine îţi este să piară unul din mădularele tale, iar nu tot trupul să-ţi fie aruncat în gheenă.
\v 30 Şi dacă mâna ta cea dreaptă îţi devine piatră de poticnire, taie-o şi arunc-o de la tine, că mai bine îţi este să piară unul din mădularele tale, iar nu tot trupul să-ţi fie aruncat în gheenă.
\v 31 S'a mai spus: Cel ce-şi va lăsa femeia, să-i dea carte de despărţirea .
\v 32 Eu însă vă spun că oricine-şi va lăsa femeia, în afara pricinii de desfrânare, o face să săvârşească adulter; iar cel ce o va lua pe cea lăsată, adulter săvârşeşte.
\v 33 Aţi auzit că s'a spus celor de demult: Să nu juri strâmb, ci jurămintele tale să le ţii înaintea Domnului.
\v 34 Eu însă vă spun: Să nu te juri nicicum: nici pe cer, fiindcă este tronul lui Dumnezeu;
\v 35 nici pe pământ, fiindcă este aşternut al picioarelor Lui, nici pe Ierusalim, fiindcă este cetate a Marelui Împărat;
\v 36 nici pe capul tău să nu te juri, fiindcă tu nu poţi să faci un singur fir de păr, alb sau negru.
\v 37 Ci cuvântul vostru să fie: Da, da; Nu, nu ; iar ce este mai mult decât atâta, de la Cel-Rău este.
\v 38 Aţi auzit că s'a spus: Ochi pentru ochi şi dinte pentru dinte;
\v 39 Eu însă vă spun: Nu staţi împotriva celui rău ; iar celui ce te loveşte peste obrazul drept, întoarce-i-l şi pe celălalt.
\v 40 Celui ce vrea să se judece cu tine şi să-ţi ia haina, lasă-i lui şi cămaşa.
\v 41 Iar de te va sili cineva să mergi o milă, mergi cu el două.
\v 42 Celui care cere de la tine, dă-i; şi celui ce vrea să se împrumute de la tine, nu-i întoarce spatele.
\v 43 Aţi auzit că s'a spus: Să-l iubeşti pe aproapele tău şi să-l urăşti pe vrăjmaşul tău;
\v 44 dar Eu vă spun: Iubiţi pe vrăjmaşii voştri, binecuvântaţi pe cei ce vă blesteamă, faceţi bine celor ce vă urăsc şi rugaţi-vă pentru cei ce vă vatămă şi vă prigonesc,
\v 45 ca să fiţi fiii Tatălui vostru Celui din ceruri, că El face să răsară soarele Său peste cei răi şi peste cei buni şi face să plouă peste cei drepţi şi peste cei nedrepţi.
\v 46 Că dacă-i iubiţi pe cei ce vă iubesc, ce răsplată veţi avea? Oare vameşii nu fac şi ei la fel?
\v 47 Şi dacă-i îmbrăţişaţi doar pe fraţii voştri, ce faceţi mai mult? Oare păgânii nu fac şi ei tot aşa?
\v 48 Drept aceea, fiţi voi desăvârşiţi, precum Tatăl vostru Cel ceresc desăvârşit este!
\c 6
\p
\v 1 Luaţi aminte ca milostenia voastră să nu o faceţi în faţa oamenilor, ca să vadă ei; altminteri nu veţi avea răsplată de la Tatăl vostru Cel din ceruri.
\v 2 Deci, când faci milostenie, nu trâmbiţa înaintea ta, cum fac făţarnicii prin sinagogi şi pe uliţe, ca să fie slăviţi de oameni; adevăr vă grăiesc, îşi iau plata lor.
\v 3 Tu însă, când faci milostenie, să nu ştie stânga ta ce face dreapta,
\v 4 pentru ca milostenia ta să fie într'ascuns; şi Tatăl tău, Care vede întru ascuns, îţi va răsplăti la arătare.
\v 5 Iar când vă rugaţi, nu fiţi ca făţarnicii, că lor le place să-şi facă rugăciunile stând în picioare prin sinagogi şi prin răspântii, ca să se arate oamenilor; adevăr vă grăiesc, îşi iau plata lor.
\v 6 Tu însă, când te rogi, intră în cămara ta şi, închizând uşa, roagă-te Tatălui tău Care este întru ascuns; şi Tatăl tău, Care vede întru ascuns, îţi va răsplăti la arătare.
\v 7 Iar când vă rugaţi, nu spuneţi multe, ca păgânii, că acestora li se pare că prin vorbăria lor vor fi ascultaţi.
\v 8 Deci nu vă asemănaţi lor, că Tatăl vostru ştie de ce aveţi trebuinţă, mai înainte de a cere voi de la El.
\v 9 Aşadar, voi aşa să vă rugaţi: Tatăl nostru Carele eşti în ceruri, sfinţească-se numele Tău;
\v 10 vină împărăţia Ta; facă-se voia Ta precum în cer aşa şi pe pământ.
\v 11 Pâinea noastră cea de toate zilele dă-ne-o nouă astăzi;
\v 12 şi ne iartă nouă greşalele noastre precum şi noi iertăm greşiţilor noştri;
\v 13 şi nu ne duce pe noi în ispită , ci ne izbăveşte de Cel-Rău. Că a Ta este împărăţia şi puterea şi slava în veci. Amin.
\v 14 Că de veţi ierta oamenilor greşalele lor, ierta-va şi vouă Tatăl vostru Cel ceresc;
\v 15 dar de nu veţi ierta oamenilor greşalele lor, nici Tatăl vostru nu va ierta greşalele voastre.
\v 16 Iar când postiţi, nu fiţi posomorâţi ca făţarnicii; că ei îşi mânjesc feţele ca să le arate oamenilor că ţin post; adevăr vă grăiesc, îşi iau plata lor.
\v 17 Tu însă, când posteşti, unge-ţi capul şi spală-ţi faţa,
\v 18 pentru ca nu oamenilor să te arăţi că posteşti, ci Tatălui tău Care este întru ascuns; şi Tatăl, Care vede întru ascuns, îţi va răsplăti la arătare.
\v 19 Nu vă adunaţi comori pe pământ, unde molia şi rugina le strică şi unde furii le sapă şi le fură;
\v 20 ci adunaţi-vă comori în cer, unde nici molia şi nici rugina nu le strică, unde furii nu le sapă şi nu le fură;
\v 21 că unde-ţi este comoara, acolo-ţi va fi şi inima!
\v 22 Luminătorul trupului este ochiul ; deci, dacă ochiul tău e curat, tot trupul tău va fi luminat;
\v 23 dar dacă ochiul tău e rău, tot trupul tău va fi întunecat. Deci, dacă lumina care se află'n tine este întuneric, cu cât mai mult întunericul!
\v 24 Nimeni nu poate sluji la doi domni, căci sau pe unul îl va urî şi pe celălalt îl va iubi, sau de unul se va alipi şi pe celălalt îl va dispreţui; nu puteţi să slujiţi lui Dumnezeu şi lui Mamona .
\v 25 De aceea vă spun: Nu purtaţi grijă pentru viaţa voastră ce veţi mânca şi ce veţi bea, nici pentru trupul vostru cu ce vă veţi îmbrăca; oare nu este viaţa mai mult decât hrana şi trupul decât îmbrăcămintea?
\v 26 Priviţi la păsările cerului, că nu seamănă, nici nu seceră, nici nu adună în hambare, şi Tatăl vostru Cel ceresc le hrăneşte. Oare nu sunteţi voi cu mult altceva decât ele?
\v 27 Şi cine dintre voi, purtându-şi grija, poate să-i adauge staturii sale un cot?
\v 28 Iar de îmbrăcăminte de ce purtaţi grijă? Luaţi seama la crinii câmpului cum cresc: nu se ostenesc, nici nu torc,
\v 29 dar v'o spun Eu vouă că nici Solomon, în toată slava lui, nu s'a îmbrăcat ca unul din ei!
\v 30 Iar dacă iarba câmpului, care astăzi este şi mâine se aruncă în cuptor, Dumnezeu aşa o îmbracă, oare nu cu mult mai mult pe voi, puţin-credincioşilor?
\v 31 Aşadar, nu vă îngrijoraţi spunând: Ce vom mânca? sau: Ce vom bea? sau: Cu ce ne vom îmbrăca?
\v 32 - deoarece pe toate acestea păgânii le caută -; că ştie Tatăl vostru Cel ceresc că aveţi nevoie de toate acestea;
\v 33 ci căutaţi mai întâi împărăţia lui Dumnezeu şi dreptatea Lui, şi toate acestea vi se vor adăuga.
\v 34 Nu purtaţi deci grija zilei de mâine, căci ziua de mâine se va îngriji de ale sale. I-ajunge zilei răutatea ei!
\c 7
\p
\v 1 Nu judecaţi, ca să nu fiţi judecaţi ;
\v 2 căci cu judecata cu care judecaţi, cu aceea veţi fi judecaţi; şi cu măsura cu care măsuraţi, cu aceea vi se va măsura.
\v 3 Cum de vezi paiul din ochiul fratelui tău, dar bârna din ochiul tău nu o iei în seamă?
\v 4 Sau cum îi vei zice fratelui tău: Lasă-mă să-ţi scot paiul din ochi!, şi iată că'n ochiul tău este bârna?
\v 5 Făţarnicule, scoate mai întâi bârna din ochiul tău şi numai atunci vei vedea să scoţi paiul din ochiul fratelui tău.
\v 6 Nu daţi cele sfinte câinilor, nici nu aruncaţi mărgăritarele voastre înaintea porcilor, ca nu cumva să le calce în picioare şi, întorcându-se, să vă sfâşie.
\v 7 Cereţi şi vi se va da; căutaţi şi veţi afla; bateţi şi vi se va deschide;
\v 8 că oricine cere, primeşte; cel ce caută, află; şi celui ce bate i se va deschide.
\v 9 Cine oare este omul acela dintre voi căruia fiul său îi va cere pâine şi el îi va da piatră?;
\v 10 sau, de-i va cere peşte, el îi va da şarpe?
\v 11 Deci, dacă voi, răi fiind, ştiţi să daţi daruri bune fiilor voştri, cu cât mai mult Tatăl vostru Cel din ceruri va da cele bune celor care cer de la El!
\v 12 Aşadar, pe toate câte vreţi să vi le facă vouă oamenii, întocmai faceţi-le şi voi lor; că aceasta este legea şi profeţii .
\v 13 Intraţi pe poarta cea strâmtă; că largă este poarta - şi lat este drumul ce duce la pieire şi mulţi sunt cei ce intră prin el;
\v 14 şi strâmtă este poarta - şi îngust este drumul ce duce la viaţă şi puţini sunt cei ce îl află.
\v 15 Feriţi-vă de profeţii mincinoşi, care vin la voi în haine de oi , iar pe dinlăuntru sunt lupi răpitori.
\v 16 După roadele lor îi veţi cunoaşte. Au doară se culeg struguri din spini sau smochine din mărăcini?
\v 17 Aşa că orice pom bun face roade bune, iar pomul rău face roade rele.
\v 18 Nu poate pomul bun să facă roade rele, nici pomul rău să facă roade bune.
\v 19 Iar orice pom care nu face roadă bună se taie şi se aruncă în foc.
\v 20 De aceea, după roadele lor îi veţi cunoaşte.
\v 21 Nu tot cel ce-Mi zice: Doamne, Doamne! va intra în împărăţia cerurilor, ci acela care face voia Tatălui Meu Celui din ceruri.
\v 22 Mulţi Îmi vor spune în ziua aceea: Doamne, Doamne, oare nu în numele Tău am profeţit? şi nu în numele Tău demoni am scos? şi nu în numele Tău multe minuni am făcut?
\v 23 Şi atunci le voi mărturisi: Niciodată nu v'am cunoscut pe voi. Depărtaţi-vă de la Mine, voi, cei ce lucraţi fărădelegea!
\v 24 De aceea, tot cel ce aude aceste cuvinte ale Mele şi le plineşte , i se va asemăna bărbatului înţelept care şi-a clădit casa pe stâncă.
\v 25 Şi a căzut ploaia şi au venit puhoaiele şi au suflat vânturile şi au izbit în casa aceea, dar ea n'a căzut, fiindcă era întemeiată pe stâncă.
\v 26 Dar cel ce aude aceste cuvinte ale Mele şi nu le plineşte, i se va asemăna bărbatului nechibzuit care şi-a clădit casa pe nisip.
\v 27 Şi a căzut ploaia şi au venit puhoaiele şi au suflat vânturile şi au izbit în casa aceea şi ea a căzut. Şi mare i-a fost căderea!"
\v 28 Iar când Iisus a sfârşit cuvintele acestea, mulţimile erau uimite de învăţătura Lui,
\v 29 că îi învăţa ca unul care are putere , iar nu cum îi învăţau cărturarii lor.
\c 8
\p
\v 1 Şi coborându-Se El din munte, mulţimi numeroase au mers după El.
\v 2 Şi iată un lepros, apropiindu-se, I se închina, zicând: "Doamne, dacă vrei, Tu poţi să mă curăţeşti".
\v 3 Şi Iisus, întinzându-Şi mâna, S'a atins de el, zicând: "Vreau, curăţeşte-te!" Şi îndată i s'a curăţit lepra.
\v 4 Şi i-a zis Iisus: "Ia seama să nu spui la nimeni, ci mergi de te arată preotului şi să duci darul pe care l-a rânduit Moise, să le fie lor mărturie" .
\v 5 Pe când intra în Capernaum s'a apropiat de El un sutaş, rugându-L
\v 6 şi zicând: "Doamne, servul meu zace slăbănog în casă, cumplit chinuindu-se".
\v 7 Şi Iisus i-a zis: "Voi veni şi-l voi vindeca".
\v 8 Dar sutaşul, răspunzând, I-a zis: "Doamne, nu sunt vrednic să intri sub acoperişul meu, ci zi numai cu cuvântul şi servul meu se va tămădui.
\v 9 Că şi eu sunt om sub stăpânirea altora şi am sub mine ostaşi şi-i spun unuia: Du-te! şi se duce; şi altuia: Vino! şi vine; şi robului meu: Fă asta! şi face".
\v 10 Auzind acestea, Iisus S'a minunat şi a zis celor ce veneau după El: "Adevăr vă grăiesc, nici în Israel, n'am aflat atâta credinţă!
\v 11 Şi vă spun Eu vouă că mulţi de la răsărit şi de la apus vor veni şi vor şedea la masă cu Avraam, cu Isaac şi cu Iacob în împărăţia cerurilor,
\v 12 iar fiii împărăţiei vor fi aruncaţi în întunericul cel mai din afară; acolo va fi plângerea şi scrâşnirea dinţilor ".
\v 13 Şi i-a zis Iisus sutaşului: "Du-te, să-ţi fie după cum ai crezut!" Şi s'a însănătoşit servul său în ceasul acela.
\v 14 Şi venind Iisus în casa lui Petru, a văzut pe soacra acestuia zăcând, prinsă de friguri.
\v 15 Şi S'a atins de mâna ei şi ea s'a ridicat şi Îi slujea.
\v 16 Şi făcându-se seară, I s'au adus mulţi demonizaţi şi El a scos duhurile prin cuvânt şi pe toţi cei bolnavi i-a vindecat,
\v 17 ca să se plinească ceea ce s'a spus prin profetul Isaia ce zice: Acesta neputinţele noastre le-a luat şi bolile noastre le-a purtat.
\v 18 Şi văzând Iisus mulţimea împrejurul Său, a poruncit ucenicilor să treacă de cealaltă parte a mării.
\v 19 Şi apropiindu-se un cărturar, I-a zis: "Învăţătorule, Te voi urma oriunde vei merge".
\v 20 Dar Iisus i-a răspuns: "Vulpile au vizuini şi păsările cerului cuiburi, dar Fiul Omului nu are unde să-Şi plece capul".
\v 21 Un altul dintre ucenici I-a zis: "Doamne, dă-mi voie ca mai întâi să mă duc şi să-l îngrop pe tatăl meu".
\v 22 Iar Iisus i-a zis: "Tu vino după Mine şi lasă-i pe cei morţi să-şi îngroape morţii".
\v 23 Şi intrând El în corabie, ucenicii Săi L-au urmat.
\v 24 Şi, iată, furtună grea s'a făcut pe mare, încât corabia se acoperea de valuri; iar El dormea.
\v 25 Şi venind ucenicii la El, L-au trezit, zicându-I: "Doamne, mântuieşte-ne, că pierim!"
\v 26 Şi Iisus le-a zis: "De ce vă este frică, puţin-credincioşilor?" Atunci S'a ridicat, a certat vânturile şi marea şi s'a făcut linişte mare.
\v 27 Iar oamenii se mirau, zicând: "Cine este Acesta, că şi vânturile şi marea ascultă de El?...".
\v 28 Şi trecând El dincolo, în ţinutul Gadarenilor, L-au întâmpinat doi demonizaţi ieşind din morminte şi atât de înfricoşători încât nimeni nu putea să treacă pe calea aceea.
\v 29 Şi iată că ei strigau, zicând: "Ce este nouă şi Ţie , Iisuse, Fiul lui Dumnezeu? Venit-ai aici mai înainte de vreme ca să ne chinuieşti?"
\v 30 Şi la o bună depărtare de ei era o turmă mare de porci care păştea.
\v 31 Iar demonii Îl rugau, zicând: "Dacă ne scoţi afară, trimite-ne în turma de porci".
\v 32 Şi El le-a zis: "Duceţi-vă!" Iar ei, ieşind, s'au dus în turma de porci. Şi iată, toată turma s'a repezit de pe stâncă'n mare şi a pierit în apă.
\v 33 Iar păzitorii au fugit şi, ducându-se în cetate, au spus totul, şi despre cele întâmplate cu demonizaţii.
\v 34 Şi iată, toată cetatea a ieşit în întâmpinarea lui Iisus şi, văzându-L, L-au rugat să plece din hotarele lor.
\c 9
\p
\v 1 Intrând în corabie, Iisus a trecut dincoace şi a venit în cetatea Sa .
\v 2 Şi iată, I-au adus un slăbănog zăcând pe pat. Şi Iisus, văzând credinţa lor, i-a zis slăbănogului: "Îndrăzneşte, fiule, iertate fie păcatele tale!"
\v 3 Dar unii dintre cărturari ziceau în sinea lor: Acesta blasfemiază.
\v 4 Şi Iisus, cunoscând gândurile lor, le-a zis: "De ce cugetaţi cele rele în inimile voastre?
\v 5 Căci ce este mai lesne?: A zice: Iertate fie-ţi păcatele!, sau a zice: Ridică-te şi umblă!?
\v 6 Dar ca să ştiţi că putere are Fiul Omului pe pământ să ierte păcatele, - i-a zis atunci slăbănogului -: Ridică-te, ia-ţi patul şi mergi la casa ta!"
\v 7 Şi ridicându-se, s'a dus la casa sa.
\v 8 Iar mulţimile, văzând acestea, s'au înspăimântat şi au slăvit pe Dumnezeu, Cel ce dă oamenilor o astfel de putere.
\v 9 Şi trecând Iisus de acolo, a văzut un om care şedea la vamă , cu numele Matei, şi i-a zis: "Vino după Mine!" Şi, ridicându-se, a mers după El.
\v 10 Şi pe când şedea El la masă în casa acestuia, iată mulţi vameşi şi păcătoşi au venit şi au şezut la masă împreună cu Iisus şi cu ucenicii Săi.
\v 11 Şi văzând fariseii, le-au zis ucenicilor Săi: "De ce mănâncă Învăţătorul vostru cu vameşii şi cu păcătoşii?"
\v 12 Şi auzind El, le-a grăit: "Nu cei sănătoşi au nevoie de doctor, ci cei bolnavi.
\v 13 Aşadar, mergeţi şi învăţaţi-vă ce înseamnă: Milă voiesc, iar nu jertfă; că n'am venit să-i chem pe cei drepţi la pocăinţă, ci pe cei păcătoşi".
\v 14 Atunci au venit la El ucenicii lui Ioan, zicând: "Pentru ce noi şi fariseii postim mult, iar ucenicii Tăi nu postesc?"
\v 15 Şi Iisus le-a zis: "Pot oare nuntaşii să se întristeze câtă vreme mirele este cu ei? Dar vor veni zilele când mirele va fi luat de la ei şi atunci vor posti .
\v 16 Nimeni nu pune petic de postav nou la o haină veche, căci peticul trage de haină şi se face o ruptură mai rea;
\v 17 nici nu pune vin nou în burdufuri vechi, că altfel burdufurile crapă, vinul se varsă şi burdufurile se pierd; ci vinul cel nou se pune în burdufuri noi şi se păstrează amândouă".
\v 18 Pe când le spunea El acestea, iată că un dregător , venind, I s'a închinat, zicând: "Fiica mea a murit de curând; ci, venind, pune mâna Ta pe dânsa şi va trăi".
\v 19 Atunci Iisus, ridicându-Se, a mers după el împreună cu ucenicii Săi.
\v 20 Şi iată, o femeie care de doisprezece ani avea scurgere de sânge, s'a apropiat de El şi, fiind în spatele Lui, s'a atins de poala hainei Sale;
\v 21 că zicea în sinea ei: "Doar să mă ating de haina Lui şi mă voi vindeca ".
\v 22 Iar Iisus, întorcându-Se şi văzând-o, i-a zis: "Îndrăzneşte, fiică, credinţa ta te-a mântuit!" Şi din ceasul acela femeia s'a tămăduit.
\v 23 Şi venind Iisus la casa dregătorului şi văzând pe cântăreţii din flaut şi mulţimea tulburată, a zis:
\v 24 "Depărtaţi-vă, căci copila n'a murit, ci doarme". Dar ei râdeau de El.
\v 25 Iar după ce mulţimea a fost scoasă afară, El a intrat, a luat-o pe copilă de mână şi ea s'a ridicat.
\v 26 Şi s'a răspândit această veste în tot ţinutul acela.
\v 27 Şi plecând Iisus de acolo, doi orbi se ţineau după El şi strigau şi ziceau: "Miluieşte-ne pe noi, Fiule al lui David!"
\v 28 După ce a intrat în casă, au venit la El orbii şi Iisus i-a întrebat: "Credeţi că pot să fac Eu aceasta?" Ei I-au zis: "Da, Doamne!"
\v 29 Atunci S'a atins de ochii lor zicând: "Fie vouă după credinţa voastră!"
\v 30 Şi s'au deschis ochii lor. Iar Iisus le-a poruncit cu asprime, zicând: "Luaţi seama, să nu ştie nimeni".
\v 31 Dar ei, ieşind, L-au vestit în tot ţinutul acela.
\v 32 Şi plecând ei, iată au adus la El un om mut, având demon.
\v 33 Şi scoţându-i-se demonul, mutul a vorbit. Iar mulţimile se minunau, zicând: "Aşa ceva niciodată nu s'a arătat în Israel!"
\v 34 Dar fariseii ziceau: "Cu domnul demonilor îi scoate pe demoni".
\v 35 Şi Iisus străbătea toate oraşele şi satele, învăţând în sinagogile lor, propovăduind Evanghelia împărăţiei şi vindecând toată boala şi toată neputinţa în popor.
\v 36 Şi văzând El mulţimile, I S'a făcut milă de ele, că erau necăjite şi rătăcite ca nişte oi care n'au păstor.
\v 37 Atunci le-a zis ucenicilor Săi: "Secerişul este mult, dar lucrătorii sunt puţini.
\v 38 Rugaţi-L deci pe Domnul secerişului să scoată lucrători la secerişul Său".
\c 10
\p
\v 1 Şi chemându-i pe cei doisprezece ucenici ai Săi, le-a dat lor putere asupra duhurilor necurate, ca să le scoată şi să tămăduiască toată boala şi toată neputinţa.
\v 2 Iar numele celor doisprezece apostoli sunt acestea: Întâi Simon, cel numit Petru, apoi Andrei, fratele lui; Iacob al lui Zevedeu şi Ioan, fratele lui;
\v 3 Filip şi Bartolomeu, Toma şi Matei vameşul, Iacob al lui Alfeu şi Levi ce se zice Tadeu;
\v 4 Simon Canaaneanul şi Iuda Iscarioteanul, cel ce L-a şi vândut.
\v 5 Pe aceşti doisprezece i-a trimis Iisus, poruncindu-le acestea: "În calea păgânilor să nu mergeţi şi'n cetate de Samarineni să nu intraţi ;
\v 6 ci mai degrabă mergeţi la oile cele pierdute ale casei lui Israel .
\v 7 Şi mergând, propovăduiţi grăindu-le: S'a apropiat împărăţia cerurilor!
\v 8 Pe cei bolnavi tămăduiţi-i; pe cei morţi înviaţi-i; pe cei leproşi curăţiţi-i; pe demoni scoateţi-i afară; în dar aţi primit, în dar să daţi.
\v 9 Să nu aveţi nici aur, nici argint, nici bani în cingătorile voastre;
\v 10 nici traistă pe drum, nici două haine, nici încălţăminte, nici toiag; că vrednic este lucrătorul de hrana sa.
\v 11 Şi în orice oraş sau sat veţi intra, cercetaţi cine este vrednic în el şi rămâneţi acolo până ce veţi pleca.
\v 12 Şi intrând în casă, uraţi-i zicând: Pace casei acesteia!
\v 13 Şi dacă este casa aceea vrednică, pacea voastră să vină peste ea; dar de nu este vrednică, pacea voastră întoarcă-se la voi.
\v 14 Dacă cineva nu vă va primi, nici nu vă va asculta cuvintele, ieşind din casa sau din cetatea aceea, scuturaţi praful de pe picioarele voastre.
\v 15 Adevăr vă grăiesc, în ziua judecăţii mai uşor îi va fi pământului Sodomei şi Gomorei decât cetăţii aceleia.
\v 16 Iată, Eu vă trimit ca pe nişte oi în mijlocul lupilor; fiţi dar înţelepţi ca şerpii şi blânzi ca porumbeii.
\v 17 Feriţi-vă de oameni, căci vă vor da pe mâna soboarelor, şi'n sinagogile lor vă vor biciui.
\v 18 Din pricina Mea veţi fi duşi înaintea conducătorilor şi a regilor, ca să le fiţi mărturie lor şi păgânilor.
\v 19 Iar când vă vor da în mâna lor, nu vă îngrijoraţi de cum sau ce veţi vorbi, că în ceasul acela vi se va da vouă ce să vorbiţi;
\v 20 fiindcă nu voi sunteţi cei ce vorbiţi, ci Duhul Tatălui vostru este Cel ce grăieşte întru voi.
\v 21 Şi va da frate pe frate la moarte şi tată pe fiu şi se vor scula copiii împotriva părinţilor şi-i vor ucide.
\v 22 Şi veţi fi urâţi de toţi din pricina numelui Meu; dar cel ce va răbda până la sfârşit, acela se va mântui.
\v 23 Iar când vă vor prigoni în cetatea aceasta, fugiţi în cealaltă; adevăr vă grăiesc: nu veţi isprăvi de mers prin cetăţile lui Israel până ce va veni Fiul Omului.
\v 24 Nu este ucenic mai mare decât învăţătorul său, nici slugă mai mare decât stăpânul ei.
\v 25 Destul îi este ucenicului să fie ca învăţătorul său şi slugii ca stăpânul ei. Dacă pe stăpânul casei l-au numit Beelzebul, cu cât mai mult pe casnicii lui?
\v 26 Deci nu vă temeţi de ei, că nimic nu este acoperit care să nu iasă la iveală şi nimic ascuns care să nu ajungă cunoscut.
\v 27 Ceea ce vă spun Eu la întuneric, spuneţi voi la lumină; şi ceea ce auziţi la ureche, propovăduiţi de pe acoperişurile caselor!
\v 28 Nu vă temeţi de cei ce ucid trupul, dar sufletul nu pot să-l ucidă; ci mai degrabă temeţi-vă de acela care poate ca şi sufletul şi trupul să le piardă în gheenă.
\v 29 Nu se vând oare două vrăbii pe un ban? Şi nici una din ele nu va cădea pe pământ fără ştirea Tatălui vostru.
\v 30 Vouă însă toţi perii capului vă sunt număraţi.
\v 31 Aşadar, nu vă temeţi; voi sunteţi cu mult altceva decât vrăbiile.
\v 32 Pe cel ce Mă va mărturisi pe Mine în faţa oamenilor, îl voi mărturisi şi Eu în faţa Tatălui Meu Care este în ceruri;
\v 33 dar de cel ce se va lepăda de Mine în faţa oamenilor, de acela Mă voi lepăda şi Eu în faţa Tatălui Meu Care este în ceruri.
\v 34 Să nu socotiţi că am venit să aduc pace pe pământ; n'am venit să aduc pace, ci sabie.
\v 35 Căci am venit să-l despart pe fiu de tatăl său, pe fiică de mama sa, pe noră de soacra ei.
\v 36 Şi duşmanii omului sunt casnicii lui.
\v 37 Cel ce-şi iubeşte pe tatăl său ori pe mama sa mai mult decât pe Mine, nu este vrednic de Mine; cel ce-şi iubeşte pe fiul său ori pe fiica sa mai mult decât pe Mine, nu este vrednic de Mine.
\v 38 Şi cel ce nu-şi ia crucea sa şi nu-Mi urmează Mie, nu este vrednic de Mine.
\v 39 Cel ce şi-a câştigat viaţa, O va pierde; iar cel ce şi-a pierdut viaţa pentru Mine, acela O va câştiga .
\v 40 Cel ce vă primeşte pe voi, pe Mine Mă primeşte; şi cel ce Mă primeşte pe Mine Îl primeşte pe Cel ce M'a trimis pe Mine.
\v 41 Cel ce primeşte profet în nume de profet, răsplată de profet va primi; şi cel ce primeşte pe un drept în nume de drept, răsplata dreptului va primi.
\v 42 Şi cel ce în nume de ucenic va da de băut numai un pahar cu apă rece unuia din aceştia mici , adevăr vă grăiesc: Nu-şi va pierde răsplata".
\c 11
\p
\v 1 După ce a isprăvit Iisus de dat aceste porunci celor doisprezece ucenici ai Săi, a plecat de acolo pentru ca să înveţe şi să propovăduiască prin cetăţile lor.
\v 2 Şi auzind Ioan în închisoare despre faptele lui Hristos şi trimiţând la El pe doi dintre ucenicii săi, I-a zis:
\v 3 "Tu eşti Cel ce trebuie să vină, sau pe altul să aşteptăm?"
\v 4 Şi Iisus, răspunzând, le-a zis: "Duceţi-vă şi spuneţi-i lui Ioan cele ce auziţi şi vedeţi:
\v 5 orbii văd şi şchiopii umblă, leproşii se curăţesc şi surzii aud, morţii învie şi săracilor li se binevesteşte;
\v 6 şi fericit este acela care nu se va poticni întru Mine".
\v 7 Iar după plecarea lor, Iisus a început să le vorbească mulţimilor despre Ioan: "Ce-aţi ieşit să vedeţi în pustie?: O trestie clătinată de vânt?...
\v 8 Dar ce-aţi ieşit să vedeţi?: Un om îmbrăcat în haine moi?... Iată, cei ce poartă haine moi sunt în casele regilor!
\v 9 Dar ce-aţi ieşit să vedeţi?: Un profet?... Da, v'o spun Eu vouă, şi mai mult decât un profet.
\v 10 Căci acesta este cel despre care s'a scris: Iată, Eu îl trimit înaintea feţei Tale pe îngerul Meu, care-ţi va pregăti calea de dinaintea Ta.
\v 11 Adevăr vă grăiesc: Între cei născuţi din femei nu s'a ridicat unul mai mare decât Ioan Botezătorul; totuşi, cel mai mic întru împărăţia cerurilor este mai mare decât el.
\v 12 Din zilele lui Ioan Botezătorul până acum împărăţia cerurilor se ia prin asalt, iar cei ce dau asaltul o cuceresc.
\v 13 Că toţi profeţii şi legea au profeţit până la Ioan.
\v 14 Şi dacă vreţi s'o primiţi: el este Ilie, cel ce va să vină.
\v 15 Cel ce are urechi de auzit, să audă!
\v 16 Dar cu cine voi asemăna neamul acesta? Este asemenea copiilor care şed în pieţe şi strigă unii către alţii,
\v 17 zicând: Din fluier v'am cântat şi n'aţi jucat; de jale v'am cântat şi nu v'aţi jelit.
\v 18 Că a venit Ioan, nici mâncând, nici bând, şi spun: are demon...
\v 19 A venit Fiul Omului, mâncând şi bând, şi spun: Iată om mâncăcios şi băutor de vin, prieten al vameşilor şi al păcătoşilor!... Dar înţelepciunea s'a dovedit dreaptă din faptele ei".
\v 20 Atunci a început Iisus să mustre oraşele în care se făcuseră cele mai multe din minunile Sale, că nu s'au pocăit:
\v 21 "Vai ţie, Horazine! Vai ţie, Betsaido! Că dacă în Tir şi în Sidon s'ar fi făcut minunile ce s'au făcut în voi, de mult s'ar fi pocăit în sac şi'n cenuşă.
\v 22 Dar vă spun Eu vouă: Tirului şi Sidonului le va fi în ziua judecăţii mai uşor decât vouă!
\v 23 Şi tu, Capernaume, înălţatu-te-ai oare pân'la cer?: pân'la iad te vei coborî; că dacă s'ar fi făcut în Sodoma minunile ce s'au făcut în tine, până astăzi ar fi rămas.
\v 24 Dar vă spun Eu vouă că pământului Sodomei îi va fi în ziua judecăţii mai uşor decât ţie!"
\v 25 În vremea aceea, luând Iisus cuvântul, a zis: "Mulţumescu-Ţi Ţie, Doamne al cerului şi al pământului, că ai ascuns acestea de cei înţelepţi şi pricepuţi şi le-ai descoperit pruncilor.
\v 26 Da, Părinte, că aşa ai binevoit Tu.
\v 27 Toate Mi-au fost date de către Tatăl Meu şi nimeni nu-L cunoaşte pe Fiul decât numai Tatăl, şi nici pe Tatăl nu-L va cunoaşte nimeni decât numai Fiul şi cel căruia va vrea Fiul să-i descopere.
\v 28 Veniţi la Mine toţi cei osteniţi şi împovăraţi, şi Eu vă voi odihni!
\v 29 Luaţi jugul Meu asupra voastră; şi învăţaţi-vă de la Mine, că sunt blând şi smerit cu inima, şi veţi afla odihnă sufletelor voastre!
\v 30 Că jugul Meu este bun şi povara Mea este uşoară".
\c 12
\p
\v 1 În vremea aceea mergea Iisus printre holde într'o zi de sâmbătă, iar ucenicii Săi au flămânzit şi au început să smulgă spice şi să mănânce.
\v 2 Văzând aceasta, fariseii au zis către El: "Iată, ucenicii tăi fac ceea ce nu se cuvine să facă sâmbăta".
\v 3 Iar El le-a zis: "Oare n'aţi citit ce a făcut David când a flămânzit, el şi cei ce erau cu el?,
\v 4 cum a intrat în casa lui Dumnezeu şi a mâncat pâinile punerii-înainte, care nu-i erau îngăduite lui să le mănânce, nici celor ce erau cu el, ci numai preoţilor?
\v 5 Sau n'aţi citit în lege că preoţii în templu calcă sâmbăta în zi de sâmbătă şi sunt fără vină?
\v 6 Ci v'o spun Eu vouă că aici este Unul mai mare decât templul!
\v 7 Dacă ştiaţi ce înseamnă: Milă voiesc, iar nu jertfă, n'aţi fi osândit pe cei nevinovaţi.
\v 8 Că Fiul Omului este Domn al sâmbetei".
\v 9 Şi plecând de acolo, a venit în sinagoga lor.
\v 10 Şi iată un om care avea o mână uscată. Şi L-au întrebat, zicând: "Este oare îngăduit să vindeci în zi de sâmbătă?"... Ca să-L învinuiască.
\v 11 Iar El le-a răspuns: "Cine va fi între voi omul care va avea o oaie şi, de va cădea ea sâmbăta în groapă, nu o va apuca şi o va scoate afară?
\v 12 Cu cât mai preţios decât oaia este omul! Aşa că îngăduit este să faci bine sâmbăta".
\v 13 Atunci i-a zis omului: "Întinde-ţi mâna!" El a întins-o şi ea şi-a revenit, sănătoasă ca şi cealaltă.
\v 14 Iar fariseii, ieşind din sinagogă, au făcut sfat împotrivă-I, ca să-L piardă.
\v 15 Iisus însă, dându-Şi seama, a plecat de acolo. Şi mulţi au venit după El şi pe toţi i-a vindecat.
\v 16 Dar le-a poruncit să nu-L dea în vileag,
\v 17 ca să se plinească ceea ce s'a spus prin Isaia profetul, care zice:
\v 18 Iată Fiul Meu pe Care L-am ales, Iubitul Meu, întru Care a binevoit sufletul Meu; pune-voi Duhul Meu peste El şi judecată neamurilor va vesti.
\v 19 Nu Se va certa, nici nu va striga, nimeni pe uliţe nu-I va auzi glasul.
\v 20 Trestie strivită nu va frânge şi feştilă pâlpâindă nu va stinge până ce nu va duce judecata la biruinţă;
\v 21 şi în numele Lui vor nădăjdui neamurile.
\v 22 Atunci au adus la El un demonizat orb şi mut şi l-a vindecat, încât cel orb şi mut vorbea şi vedea.
\v 23 Iar mulţimile toate se mirau, zicând: "Oare nu este Acesta Fiul lui David?"
\v 24 Fariseii însă, auzind, ziceau: "Acesta nu-i scoate pe demoni decât cu Beelzebul, căpetenia demonilor".
\v 25 Iar Iisus, cunoscând gândurile lor, le-a zis: "Orice împărăţie care se dezbină în sinea ei se pustieşte, şi oricare cetate sau casă care se dezbină în sinea ei nu va dăinui.
\v 26 Şi dacă Satana îl scoate pe Satana, s'a dezbinat în sinea lui, dar atunci, cum va dăinui împărăţia lui?
\v 27 Şi dacă Eu îi scot pe demoni cu Beelzebul, fiii voştri cu cine îi scot? De aceea ei vă vor fi judecători.
\v 28 Dar dacă Eu îi scot pe demoni cu Duhul lui Dumnezeu, iată că împărăţia lui Dumnezeu a ajuns la voi!
\v 29 Sau cum poate cineva să intre în casa unui om tare şi să-i răpească lucrurile, dacă mai întâi nu-l va lega pe cel tare şi pe urmă să-i prade casa?
\v 30 Cel ce nu este cu Mine e împotriva Mea, iar cel ce nu adună cu Mine, risipeşte.
\v 31 De aceea vă spun: Orice păcat şi orice blasfemie li se va ierta oamenilor, dar blasfemia împotriva Duhului Sfânt nu li se va ierta.
\v 32 Cel ce va grăi cuvânt împotriva Fiului Omului va fi iertat; dar cel ce va grăi împotriva Duhului Sfânt nu va fi iertat nici în veacul acesta, nici în cel ce va să fie.
\v 33 Ori spuneţi pom bun şi roadă bună, ori spuneţi pom rău şi roadă rea; că după roadă se cunoaşte pomul.
\v 34 Pui de vipere, cum puteţi să grăiţi cele bune, de vreme ce sunteţi răi? Că din prisosul inimii grăieşte gura.
\v 35 Omul bun, din comoara lui cea bună le scoate pe cele bune; pe când omul rău, din comoara lui cea rea le scoate pe cele rele.
\v 36 Vă spun Eu vouă că pentru orice vorbă deşartă pe care o vor rosti, oamenii vor da socoteală în ziua judecăţii.
\v 37 Căci din cuvintele tale te vei îndreptăţi şi din cuvintele tale vei fi osândit".
\v 38 Atunci I-au răspuns unii dintre cărturari şi farisei: "Învăţătorule, vrem să vedem un semn de la tine" ...
\v 39 Iar El, răspunzând, le-a zis: "Neam viclean şi desfrânat cere semn, dar semn nu i se va da, în afară de semnul lui Iona profetul.
\v 40 Că precum a fost Iona în pântecele chitului trei zile şi trei nopţi, tot aşa va fi şi Fiul Omului în inima pământului trei zile şi trei nopţi.
\v 41 Bărbaţii din Ninive se vor scula la judecată cu neamul acesta şi-l vor osândi, căci ei s'au pocăit la propovăduirea lui Iona; şi iată, aici e mai mult decât Iona!
\v 42 Regina de la miazăzi se va scula la judecată cu neamul acesta şi-l va osândi, căci ea a venit de la marginile pământului ca să asculte înţelepciunea lui Solomon; şi iată, aici e mai mult decât Solomon!
\v 43 Iar când duhul necurat a ieşit din om, umblă prin locuri fără apă şi caută odihnă şi nu găseşte,
\v 44 apoi zice: Mă voi întoarce în casa mea din care am ieşit; şi, venind, o află golită, măturată şi împodobită.
\v 45 Atunci se duce şi ia cu sine alte şapte duhuri mai rele decât el; şi ele intră şi locuiesc acolo; şi starea de pe urmă a omului aceluia se face mai rea decât cea dintâi. Aşa va fi şi cu neamul acesta viclean".
\v 46 În timp ce El încă le vorbea mulţimilor, iată că mama şi fraţii Lui stăteau afară, căutând să vorbească cu El.
\v 47 Cineva I-a zis: "Iată, mama şi fraţii Tăi stau afară, căutând să-Ţi vorbească".
\v 48 Iar El i-a răspuns celui ce-I vorbea: "Cine este mama Mea şi cine sunt fraţii Mei?"
\v 49 Şi întinzându-Şi mâna către ucenicii Săi, a zis: Iată-i pe mama Mea şi pe fraţii Mei!
\v 50 Că tot cel ce face voia Tatălui Meu Celui din ceruri, acela Îmi este frate şi soră şi mamă".
\c 13
\p
\v 1 În ziua aceea a ieşit Iisus din casă şi S`a aşezat pe ţărmul mării.
\v 2 Şi s`au adunat la El mulţimi numeroase, aşa încât El a intrat în luntre şi stătea în ea şi toată mulţimea şedea pe ţărm
\v 3 Şi multe lucruri le-a grăit El în parabole , zicând: "Iată, ieşit-a semănătorul să semene.
\v 4 Şi pe când semăna, unele seminţe au căzut lângă drum şi au venit păsările şi le-au mâncat.
\v 5 Altele au căzut pe loc pietros, unde n'aveau pământ mult, şi au răsărit de'ndată, pentru că n'aveau pământ adânc;
\v 6 dar când s'a ridicat soarele s'au ofilit şi, neavând rădăcină, s'au uscat.
\v 7 Altele au căzut între spini şi spinii au crescut şi le-au înăbuşit.
\v 8 Altele au căzut pe pământul cel bun şi au dat roadă: una o sută, alta şaizeci, alta treizeci.
\v 9 Cel ce are urechi de auzit, să audă!"
\v 10 Şi apropiindu-se ucenicii, I-au zis: "De ce le vorbeşti în parabole?"
\v 11 Iar El, răspunzând, le-a zis: "Pentru că vouă vi s'a dat să cunoaşteţi tainele împărăţiei cerurilor, dar acestora nu li s'a dat.
\v 12 Căci celui ce are i se va da şi-i va prisosi, dar de la cel ce nu are se va lua şi ceea ce are.
\v 13 De aceea le vorbesc în parabole, că ei văd fără să vadă şi aud fără să audă şi nici să înţeleagă.
\v 14 Şi se plineşte cu ei profeţia lui Isaia care zice: Cu auzul veţi auzi, dar nu veţi înţelege, şi cu privirea veţi privi, dar nu veţi vedea.
\v 15 Căci inima acestui popor s'a împietrit şi urechile lor greu aud şi ochii lor s'au închis, ca nu cumva cu ochii să vadă şi cu urechile să audă şi cu inima să înţeleagă şi să-şi revină şi Eu să-i vindec.
\v 16 Dar fericiţi sunt ochii voştri că văd şi urechile voastre că aud.
\v 17 Că adevăr vă grăiesc: mulţi profeţi şi drepţi au dorit să vadă ce vedeţi voi şi n'au văzut, şi să audă ceea ce auziţi voi, şi n'au auzit.
\v 18 Aşadar, ascultaţi parabola semănătorului:
\v 19 La cel ce aude cuvântul împărăţiei şi nu-l înţelege, vine Cel-Rău şi răpeşte ceea ce s'a semănat în inima lui; aceasta e sămânţa semănată lângă drum.
\v 20 Iar cea semănată pe loc pietros este cel care aude cuvântul şi-l primeşte de'ndată cu bucurie,
\v 21 dar neavând rădăcină în sine, ţine până la o vreme; şi întâmplându-se necaz sau prigoană din pricina cuvântului, îndată se poticneşte.
\v 22 Cea semănată între spini este cel care aude cuvântul, dar grija lumii acesteia şi înşelăciunea avuţiei înăbuşă cuvântul şi-l face neroditor.
\v 23 Iar sămânţa semănată în pământ bun este cel ce aude cuvântul şi-l înţelege, aduce roadă şi face unul o sută, altul şaizeci, altul treizeci".
\v 24 Altă parabolă le-a pus lor înainte, zicând: "Asemănatu-s'a împărăţia cerurilor cu omul care a semănat sămânţă bună în ţarina sa.
\v 25 Dar pe când oamenii dormeau, a venit vrăjmaşul şi a semănat neghină printre grâu şi s'a dus.
\v 26 Iar dacă a crescut paiul şi a făcut rod, atunci s'a arătat şi neghina.
\v 27 Şi venind slugile stăpânului casei, i-au zis: Doamne, oare n'ai semănat tu sămânţă bună în ţarina ta? De unde dar are neghină?
\v 28 Şi el le-a răspuns: Un om vrăjmaş a făcut asta. Iar slugile i-au zis: Vrei deci să ne ducem şi s'o plivim?
\v 29 El însă a zis: Nu, ca nu cumva plivind neghina să smulgeţi odată cu ea şi grâul.
\v 30 Lăsaţi-le să crească împreună până la seceriş; iar la vremea secerişului voi zice secerătorilor: Strângeţi mai întâi neghina şi legaţi-o în snopi ca s'o ardem; iar grâul adunaţi-l în hambarul meu".
\v 31 O altă parabolă le-a pus înainte, zicând: "Asemănatu-s'a împărăţia cerurilor cu grăuntele de muştar pe care l-a luat un om şi l-a semănat în ţarina sa.
\v 32 Acesta este mai mic decât toate seminţele, dar când a crescut este mai mare decât toate legumele şi se face pom, încât vin păsările cerului şi se sălăşluiesc în ramurile lui".
\v 33 Le-a spus o altă parabolă: "Asemănatu-s'a împărăţia cerurilor cu aluatul pe care l-a luat o femeie şi l-a ascuns în trei măsuri de făină, până ce s'a dospit toată".
\v 34 Pe toate acestea le-a grăit Iisus mulţimilor în parabole, şi fără parabole nimic nu le grăia,
\v 35 ca să se plinească ceea ce s'a spus prin profetul care zice: În parabole îmi voi deschide gura, spune-voi pe cele ascunse de la'ntemeierea lumii.
\v 36 Atunci, lăsând mulţimile, a venit în casă; şi ucenicii Lui s'au apropiat de El, zicând: "Lămureşte-ne parabola neghinei din ţarină".
\v 37 Iar El, răspunzând, le-a zis: "Cel ce seamănă sămânţa cea bună este Fiul Omului,
\v 38 iar ţarina este lumea; sămânţa cea bună sunt fiii împărăţiei; iar neghina sunt fiii Celui-Rău.
\v 39 Vrăjmaşul care a semănat-o este diavolul; secerişul este sfârşitul veacului, iar secerătorii sunt îngerii.
\v 40 Şi după cum se strânge neghina şi se arde în foc, aşa va fi la sfârşitul veacului.
\v 41 Fiul Omului îi va trimite pe îngerii Săi şi ei vor strânge din împărăţia Lui toate pietrele de poticnire şi pe cei ce fac fărădelegea,
\v 42 şi-i vor arunca în cuptorul de foc; acolo va fi plângerea şi scrâşnirea dinţilor.
\v 43 Atunci cei drepţi vor străluci ca soarele în împărăţia Tatălui lor. Cel ce are urechi de auzit, să audă!
\v 44 Asemănatu-s'a împărăţia cerurilor cu o comoară ascunsă în ţarină, pe care a găsit-o un om şi a tăinuit-o; şi de bucuria ei se duce şi vinde tot ce are şi cumpără ţarina aceea.
\v 45 Se mai aseamănă împărăţia cerurilor cu un neguţător care caută mărgăritare bune;
\v 46 şi aflând un mărgăritar de mare preţ, s'a dus, a vândut toate câte avea şi l-a cumpărat.
\v 47 Se mai aseamănă împărăţia cerurilor cu un năvod aruncat în mare şi care adună tot felul de peşti;
\v 48 iar când s'a umplut, l-au tras pescarii la mal şi au şezut şi au ales în vase pe cei buni, iar pe cei răi i-au aruncat afară.
\v 49 Aşa va fi la sfârşitul veacului: vor ieşi îngerii şi vor despărţi pe cei răi din mijlocul celor drepţi
\v 50 şi-i vor arunca în cuptorul de foc; acolo va fi plângerea şi scrâşnirea dinţilor.
\v 51 Înţeles-aţi toate acestea?" Zis-au Lui: "Da, Doamne!"
\v 52 Iar El le-a zis: "De aceea, orice cărturar cu învăţătură despre împărăţia cerurilor este asemenea unui om gospodar care scoate din vistieria sa noi şi vechi".
\v 53 Şi după ce Iisus a sfârşit aceste parabole, a plecat de acolo.
\v 54 Şi venind în patria Sa, îi învăţa în sinagoga lor, încât ei erau uimiţi şi ziceau: "De unde are el înţelepciunea aceasta şi puterile?
\v 55 Oare nu este acesta fiul teslarului? Au nu se numeşte mama sa Maria şi fraţii săi Iacob şi Iosif şi Simon şi Iuda?
\v 56 Şi surorile lui, oare nu sunt toate la noi? Deci, de unde are el toate acestea?"...
\v 57 Şi se poticneau întru El . Iar Iisus le-a zis: "Un profet nu e dispreţuit decât în patria sa şi în casa lui".
\v 58 Şi n'a făcut acolo multe minuni, din pricina necredinţei lor.
\c 14
\p
\v 1 În vremea aceea, tetrarhul Irod a auzit de faima lui Iisus.
\v 2 Şi le-a zis slujitorilor săi: "Acesta este Ioan Botezătorul; el s'a sculat din morţi şi de aceea se fac minuni prin el".
\v 3 Că Irod, prinzându-l pe Ioan, îl legase şi-l pusese în temniţă, din pricina Irodiadei, soţia lui Filip, fratele său;
\v 4 pentru că Ioan îi zicea: "Nu-ţi este îngăduit s'o ai de soţie".
\v 5 Şi voind să-l ucidă, s'a temut de mulţime, că-l socoteau profet.
\v 6 Dar prăznuind Irod ziua sa de naştere, fiica Irodiadei a jucat în faţa oaspeţilor şi i-a plăcut lui Irod.
\v 7 Pentru aceasta, cu jurământ i-a făgăduit să-i dea orice va cere.
\v 8 Iar ea, îndemnată fiind de mama ei, i-a zis: "Dă-mi aici, pe tipsie, capul lui Ioan Botezătorul".
\v 9 Şi regele s'a întristat, dar din pricina jurământului şi a celor ce şedeau la masă cu el, a poruncit să i se dea.
\v 10 Şi a trimis şi a tăiat capul lui Ioan, în temniţă.
\v 11 Şi capul lui Ioan a fost adus pe tipsie şi dat fetei, iar ea l-a dus mamei sale.
\v 12 Şi venind ucenicii lui, i-au luat trupul şi l-au înmormântat şi s'au dus să-I dea de ştire lui Iisus.
\v 13 Şi auzind Iisus, a plecat de acolo cu corabia la loc singuratic; dar mulţimile, aflând, au venit după El, pe jos, din cetăţi.
\v 14 Şi ieşind, a văzut mulţime mare şi I s'a făcut milă de ei şi le-a vindecat bolnavii.
\v 15 Iar când s'a făcut seară, ucenicii s'au apropiat de El şi I-au zis: "Locul este pustiu şi iată că vremea a trecut; dă drumul mulţimilor ca să se ducă prin sate să-şi cumpere de mâncare".
\v 16 Iisus însă le-a răspuns: "Nu trebuie să se ducă; daţi-le voi să mănânce".
\v 17 Iar ei I-au zis: "Nu avem aici decât cinci pâini şi doi peşti".
\v 18 Şi El a zis: "Aduceţi-Mi-le aici!"
\v 19 Şi poruncind mulţimii să se aşeze pe iarbă şi luând cele cinci pâini şi cei doi peşti şi privind la cer, a binecuvântat; şi, frângând, a dat ucenicilor pâinile; iar ucenicii, mulţimilor.
\v 20 Şi au mâncat toţi şi s'au săturat; şi au strâns rămăşiţele de fărâmituri, douăsprezece coşuri pline.
\v 21 Iar cei ce mâncaseră erau ca la cinci mii de bărbaţi, afară de femei şi de copii.
\v 22 Şi îndată Iisus i-a silit pe ucenici să intre în corabie şi să treacă înaintea Lui pe ţărmul celălalt, până ce El va da drumul mulţimilor.
\v 23 Şi dând drumul mulţimilor, S'a suit în munte, ca să Se roage în deosebi . Şi făcându-se seară, era singur acolo.
\v 24 Iar corabia era la multe stadii departe de ţărm, fiind învăluită de valuri, căci vântul era împotrivă.
\v 25 Iar la a patra strajă din noapte , Iisus a venit la ei umblând pe mare.
\v 26 Văzându-L umblând pe mare, ucenicii s'au înspăimântat, zicând că este nălucă, şi de frică au strigat.
\v 27 Dar El le-a vorbit îndată, zicând: "Îndrăzniţi, Eu sunt; nu vă temeţi!"
\v 28 Iar Petru, răspunzând, a zis: "Doamne, dacă eşti Tu, porunceşte să vin la Tine pe apă".
\v 29 El i-a zis: "Vino!" Iar Petru, coborându-se din corabie, a mers pe apă şi a venit la Iisus.
\v 30 Dar văzând vântul puternic, s'a înfricoşat şi, începând să se scufunde, a strigat, zicând: "Doamne, scapă-mă!"
\v 31 Iar Iisus, întinzându-Şi îndată mâna, l-a apucat şi i-a zis: "Puţin credinciosule, de ce te-ai îndoit?"
\v 32 Şi suindu-se ei în corabie, vântul s'a potolit.
\v 33 Iar cei din corabie I s'au închinat, zicând: "Cu adevărat, Tu eşti Fiul lui Dumnezeu!"
\v 34 Şi, trecând marea, au venit pe uscat în Ghenizaret.
\v 35 Şi cunoscându-L oamenii locului, au trimis veste în tot ţinutul acela şi au adus la El pe toţi bolnavii.
\v 36 Şi-L rugau ca ei să se atingă doar de poala hainei Lui; şi câţi se atingeau, se vindecau.
\c 15
\p
\v 1 Atunci fariseii şi cărturarii din Ierusalim au venit la Iisus şi I-au zis:
\v 2 "De ce calcă ucenicii Tăi datina bătrânilor?: că nu-şi spală mâinile când mănâncă".
\v 3 Iar El, răspunzând, le-a zis: "Dar voi de ce călcaţi porunca lui Dumnezeu de dragul datinei voastre?
\v 4 Că Dumnezeu a zis: Cinsteşte pe tatăl tău şi pe mama ta, iar cel ce va blestema pe tatăl său ori pe mama sa să fie pedepsit cu moarte.
\v 5 Voi însă spuneţi: Cel ce i-ar zice tatălui său ori mamei sale: Darul cu care aş putea să te ajut I l-am dăruit lui Dumnezeu,
\v 6 acela poate să nu cinstească pe tatăl său ori pe mama sa. Aşadar, aţi desfiinţat porunca lui Dumnezeu de dragul datinei voastre.
\v 7 Făţarnicilor, bine a profeţit despre voi Isaia, când a zis:
\v 8 Poporul acesta se apropie de Mine cu gura şi Mă cinsteşte cu buzele, dar inima lui este departe de Mine.
\v 9 Şi zadarnic Mă cinsteşte învăţând porunci şi învăţături omeneşti" .
\v 10 Şi chemând la Sine mulţimile, le-a zis: "Ascultaţi şi înţelegeţi:
\v 11 Nu ceea ce intră în gură îl spurcă pe om, ci ceea ce iese din gură, aceea îl spurcă pe om".
\v 12 Atunci apropiindu-se ucenicii, I-au zis: "Ştii că fariseii, auzind acest cuvânt, s'au scandalizat?"
\v 13 Iar El, răspunzând, a zis: "Orice răsad pe care nu l-a sădit Tatăl Meu Cel ceresc va fi smuls din rădăcină.
\v 14 Lăsaţi-i; sunt călăuze oarbe orbilor; şi dacă orb pe orb va călăuzi, amândoi vor cădea în groapă".
\v 15 Şi Petru, răspunzând, I-a zis: "Lămureşte-ne parabola aceasta".
\v 16 Iar El a zis: "Chiar şi voi sunteţi nepricepuţi?
\v 17 Nu înţelegeţi că tot ce intră în gură se duce în pântece şi iese afară?
\v 18 Dar cele ce ies din gură pornesc din inimă, şi acelea sunt cele ce-l spurcă pe om.
\v 19 Că din inimă ies: gânduri rele, ucideri, adultere, desfrânări, hoţii, mărturii mincinoase, defăimări.
\v 20 Acestea sunt cele ce-l spurcă pe om; dar a mânca fără să-şi fi spălat mâinile, asta nu-l spurcă pe om".
\v 21 Şi ieşind de acolo, Iisus a plecat în părţile Tirului şi ale Sidonului.
\v 22 Şi iată, ieşind o femeie canaaneeancă din hotarele acelea, striga, zicând: "Miluieşte-mă, Doamne, Fiul lui David!, fiica mea este rău chinuită de demon".
\v 23 El însă nu i-a răspuns nici un cuvânt. Şi apropiindu-se ucenicii Săi, Îl rugau, zicând: "Elibereaz-o, că strigă în urma noastră".
\v 24 Iar El, răspunzând, a zis: "Nu sunt trimis decât la oile cele pierdute ale casei lui Israel".
\v 25 Iar ea, venind, I se închina, zicând: "Doamne, ajută-mă!"
\v 26 El însă, răspunzând, i-a zis: "Nu este bine să iei pâinea copiilor şi s'o arunci câinilor".
\v 27 Iar ea a zis: "Da, Doamne, dar şi câinii mănâncă din fărâmiturile ce cad de la masa stăpânilor lor".
\v 28 Atunci răspunzând Iisus, i-a zis: "O, femeie, mare este credinţa ta; fie ţie precum voieşti!" Şi s'a tămăduit fiica ei din ceasul acela.
\v 29 Şi plecând Iisus de acolo, a venit lângă Marea Galileii; şi suindu-Se în munte, a şezut acolo.
\v 30 Şi mulţimi numeroase au venit la El, având cu ei şchiopi, orbi, muţi, ciungi şi mulţi alţii şi i-au pus la picioarele Lui, iar El i-a vindecat,
\v 31 încât mulţimea se minuna văzându-i pe muţi vorbind, pe ciungi sănătoşi, pe şchiopi umblând şi pe orbi văzând; şi-L slăveau pe Dumnezeul lui Israel.
\v 32 Iar Iisus, chemându-i la Sine pe ucenicii Săi, le-a zis: "Milă Îmi este de mulţime, că iată sunt trei zile de când aşteaptă lângă Mine şi n'au ce să mănânce; şi nu vreau să le dau drumul flămânzi, ca să nu se istovească pe cale".
\v 33 Şi ucenicii I-au zis: "De unde să avem noi aici, în pustiu, atâtea pâini încât să săturăm atâta mulţime?"
\v 34 Şi Iisus i-a întrebat: "Câte pâini aveţi?" Ei au răspuns: "Şapte şi câţiva peştişori".
\v 35 Şi poruncind mulţimii să şadă pe pământ,
\v 36 a luat cele şapte pâini şi peştii şi, mulţumind, a frânt şi le-a dat ucenicilor; iar ucenicii, mulţimilor.
\v 37 Şi au mâncat toţi şi s'au săturat; şi au strâns şapte coşuri pline cu rămăşiţe de fărâmituri.
\v 38 Iar cei ce au mâncat erau ca la patru mii de bărbaţi, afară de femei şi de copii.
\v 39 Şi după ce a dat drumul mulţimilor, S'a suit în corabie şi S'a dus în ţinutul Magdala.
\c 16
\p
\v 1 Şi apropiindu-se fariseii şi saducheii şi, ispitindu-L, I-au cerut să le arate semn din cer.
\v 2 Iar El, răspunzând, le-a zis: "Când se face seară, voi ziceţi: Va fi timp frumos, că e cerul roşu.
\v 3 Iar dimineaţa ziceţi: Cerul e roşu-posomorât, aşa că azi va fi furtună. Făţarnicilor, faţa cerului ştiţi s'o tălmăciţi, dar semnele vremilor nu puteţi.
\v 4 Neam viclean şi desfrânat cere semn, şi semn nu i se va da, fără numai semnul lui Iona". Şi, lăsându-i, a plecat.
\v 5 Şi mergând ucenicii pe celălalt ţărm, uitaseră să ia pâine.
\v 6 Iar Iisus le-a zis: "Luaţi aminte şi feriţi-vă de aluatul fariseilor şi al saducheilor".
\v 7 Iar ei cugetau în sinea lor, zicând: "N'am luat pâine!...".
\v 8 Dar Iisus, cunoscându-le gândul, le-a zis: "Ce cugetaţi în voi înşivă, puţin-credincioşilor, că n'aţi luat pâine?
\v 9 Încă nu înţelegeţi, nici nu vă aduceţi aminte de cele cinci pâini la cei cinci mii de oameni şi câte coşuri aţi luat?;
\v 10 nici de cele şapte pâini la cei patru mii de oameni, şi câte coşuri aţi luat?
\v 11 Cum de nu pricepeţi că nu despre pâine v'am vorbit, ci să vă feriţi de aluatul fariseilor şi al saducheilor?"
\v 12 Atunci au înţeles că nu le-a spus să se ferească de aluatul pâinii, ci de învăţătura fariseilor şi a saducheilor.
\v 13 Şi venind Iisus în părţile Cezareii lui Filip, i-a întrebat pe ucenicii Săi, zicând: "Cine zic oamenii că sunt Eu, Fiul Omului?"
\v 14 Iar ei au răspuns: "Unii, Ioan Botezătorul; alţii, Ilie; alţii, Ieremia sau unul dintre profeţi".
\v 15 Şi le-a zis: "Dar voi, voi cine ziceţi că sunt?"
\v 16 Răspunzând Simon Petru, a zis: "Tu eşti Hristosul, Fiul lui Dumnezeu-Cel-Viu!"
\v 17 Iar Iisus, răspunzând, i-a zis: "Fericit eşti, Simone, fiul lui Iona, că nu trup şi sânge ţi-au descoperit aceasta, ci Tatăl Meu Cel din ceruri.
\v 18 Şi Eu îţi spun ţie că tu eşti Petru şi pe această piatră voi zidi Biserica Mea şi porţile iadului nu o vor birui.
\v 19 Şi-ţi voi da cheile împărăţiei cerurilor, şi orice vei lega pe pământ va fi legat şi în ceruri, şi orice vei dezlega pe pământ va fi dezlegat şi în ceruri".
\v 20 Atunci le-a poruncit ucenicilor să nu spună nimănui că El este Hristosul.
\v 21 De atunci a început Iisus să le arate ucenicilor Săi că El trebuie să meargă la Ierusalim şi să pătimească multe de la bătrâni şi de la arhierei şi de la cărturari şi să fie omorât şi a treia zi să învie.
\v 22 Şi Petru, luându-L deoparte, a început să-L dojenească, zicându-I: "Fie-Ţi milă de Tine, Doamne!, asta să nu Ţi se întâmple!"
\v 23 Iar El, întorcându-Se, i-a zis lui Petru: "Mergi înapoia Mea, Satano!; piatră de poticnire-Mi eşti , că nu le cugeţi pe cele ale lui Dumnezeu, ci pe cele ale oamenilor!"
\v 24 Atunci Iisus le-a zis ucenicilor Săi: "Dacă vrea cineva să vină după Mine, să se lepede de sine, să-şi ia crucea şi să-Mi urmeze Mie.
\v 25 Fiindcă cel ce va vrea să-şi scape viaţa, O va pierde; dar cel ce-şi va pierde viaţa pentru Mine, O va afla.
\v 26 Pentru că ce-i va folosi omului dacă va câştiga lumea întreagă, dar sufletul şi-l va păgubi? Sau ce va da omul în schimb pentru sufletul său?
\v 27 Căci Fiul Omului va să vină întru slava Tatălui Său, cu îngerii Săi; şi atunci va răsplăti fiecăruia după faptele lui.
\v 28 Adevăr vă grăiesc: Sunt unii dintre cei ce stau aici care nu vor gusta moartea până ce nu-L vor vedea pe Fiul Omului venind întru împărăţia Sa".
\c 17
\p
\v 1 Şi după şase zile, Iisus i-a luat pe Petru şi pe Iacob şi pe Ioan, fratele acestuia, şi i-a dus pe un munte înalt , ei între ei.
\v 2 Şi S'a schimbat la faţă înaintea lor; şi a strălucit faţa Lui ca soarele, iar veşmintele I s'au făcut albe ca lumina.
\v 3 Şi iată, Moise şi Ilie li s'au arătat vorbind cu El.
\v 4 Şi răspunzând Petru, I-a zis lui Iisus: "Doamne, bine ne este să fim aici; dacă vrei, voi face aici trei colibe: Ţie una, şi lui Moise una, şi una lui Ilie".
\v 5 În timp ce el încă vorbea, iată un nor luminos i-a umbrit pe ei; şi iată glas din nor, zicând: "Acesta este Fiul Meu Cel iubit întru Carele am binevoit; de Acesta să ascultaţi!"
\v 6 Şi auzind, ucenicii au căzut cu faţa la pământ şi s'au înspăimântat foarte.
\v 7 Şi Iisus a venit la ei şi, atingându-i, le-a zis: "Ridicaţi-vă şi nu vă temeţi!"
\v 8 Şi ridicându-şi ei ochii, nu au văzut pe nimeni, ci doar pe Iisus.
\v 9 Şi pe când se coborau din munte, Iisus le-a poruncit, zicând: "Vedenia aceasta să n'o spuneţi nimănui până când Fiul Omului va învia din morţi".
\v 10 Şi ucenicii L-au întrebat, zicând: "Pentru ce dar spun cărturarii că trebuie să vină mai întâi Ilie?"
\v 11 Iar El, răspunzând, a zis: "Ilie, într'adevăr, va veni, şi pe toate le va aşeza din nou la locul lor;
\v 12 Eu însă vă spun vouă că Ilie a şi venit, dar ei nu l-au cunoscut, ci au făcut cu el câte-au vrut; tot aşa va pătimi şi Fiul Omului de la ei".
\v 13 Atunci au înţeles ucenicii că Iisus le-a vorbit de Ioan Botezătorul.
\v 14 Şi mergând ei spre mulţime, s'a apropiat de El un om căzându-I în genunchi
\v 15 şi zicând: "Doamne, miluieşte pe fiul meu, că este lunatic şi pătimeşte rău, că deseori cade în foc şi deseori în apă;
\v 16 şi l-am adus la ucenicii Tăi şi ei n'au fost în stare să-l vindece".
\v 17 Iar Iisus, răspunzând, a zis: "O, neam necredincios şi îndărătnic, până când voi fi cu voi? Până când vă voi suferi?... Aduceţi-Mi-l aici!"
\v 18 Şi Iisus l-a certat şi demonul a ieşit din el şi copilul s'a vindecat din ceasul acela.
\v 19 Atunci, apropiindu-se ucenicii de Iisus, L-au întrebat deoparte: "De ce noi n'am fost în stare să-l scoatem?"
\v 20 Iar Iisus le-a răspuns: "Din pricina puţinei voastre credinţe; că adevăr vă grăiesc: Dacă aţi avea credinţă cât un grăunte de muştar, veţi zice muntelui acestuia: Mută-te de aici acolo!, şi se va muta şi nimic nu va fi vouă cu neputinţă.
\v 21 Căci soiul acesta de demoni nu iese decât numai prin rugăciune şi prin post".
\v 22 Întorcându-se ei din Galileea, Iisus le-a spus: "Fiul Omului va să fie dat în mâinile oamenilor
\v 23 şi-L vor omorî şi a treia zi va învia". Şi ei foarte s'au întristat.
\v 24 Şi venind ei în Capernaum, s'au apropiat de Petru cei ce strâng dajdia şi i-au zis: "Învăţătorul vostru nu plăteşte dajdia?"
\v 25 "Ba da", a zis el. Şi intrând El în casă, Iisus i-a luat-o înainte, zicând: "Ce părere ai, Simone?: Regii pământului de la cine iau dajdie sau bir? de la fiii lor, sau de la străini?"
\v 26 El I-a zis: "De la străini". Iar Iisus i-a zis: "Iată dar că fiii sunt scutiţi.
\v 27 Dar ca să nu le fim lor piatră de poticnire, mergi la mare, aruncă undiţa, ia peştele care va ieşi întâi şi, deschizându-i gura, vei găsi un statir . Pe acela luându-l, dă-l lor, pentru Mine şi pentru tine".
\c 18
\p
\v 1 În ceasul acela s'au apropiat ucenicii de Iisus, zicându-I: "Cine oare este mai mare întru împărăţia cerurilor?"
\v 2 Şi El, chemând la Sine un copil, l-a pus în mijlocul lor
\v 3 şi le-a zis: "Adevăr vă spun: De nu vă veţi reveni şi nu veţi fi precum copiii, nu veţi intra în împărăţia cerurilor .
\v 4 Dar cel ce se va smeri pe sine ca acest copil, acela este mai mare întru împărăţia cerurilor.
\v 5 Şi cel ce va primi un copil ca acesta întru numele Meu, pe Mine Mă primeşte.
\v 6 Dar celui ce-i va fi piatră de poticnire unuia dintr'aceştia mici care cred în Mine, mai bine i-ar fi să-şi atârne de gât o piatră de moară şi să se înece în adâncul mării.
\v 7 Vai lumii, din pricina poticnirilor! Că poticnirile trebuie să vină, dar vai omului aceluia prin care vine poticnirea!
\v 8 Iar dacă mâna ta sau piciorul tău îţi devine piatră de poticnire, taie-l şi aruncă-l de la tine; că mai bine-ţi este să intri în Viaţă ciung sau şchiop decât să ai două mâini sau două picioare şi să fii aruncat în focul cel veşnic.
\v 9 Şi dacă ochiul tău îţi devine piatră de poticnire, scoate-l şi aruncă-l de la tine; că mai bine-ţi este să intri în Viaţă cu un singur ochi decât să ai doi ochi şi să fii aruncat în gheena focului .
\v 10 Luaţi seama să nu dispreţuiţi pe vreunul din aceştia mici; că vă spun Eu vouă că îngerii lor din ceruri pururea văd faţa Tatălui Meu Care este în ceruri;
\v 11 fiindcă Fiul Omului a venit să-l mântuiască pe cel pierdut.
\v 12 Ce părere aveţi?: Dacă un om are o sută de oi şi una din ele se rătăceşte, nu le lasă el oare în munţi pe cele nouăzeci şi nouă şi, ducându-se, o caută pe cea rătăcită?
\v 13 Şi dacă se întâmplă s'o găsească, adevăr vă grăiesc că se bucură de ea mai mult decât de cele nouăzeci şi nouă care nu s'au rătăcit.
\v 14 Tot astfel, vrerea Tatălui vostru Celui din ceruri nu aceasta este, să piară vreunul din aceştia mici.
\v 15 De-ţi va greşi fratele tău, mergi, mustră-l numai între tine şi el. Şi de te va asculta, l-ai câştigat pe fratele tău.
\v 16 Iar de nu te va asculta, ia cu tine încă unul sau doi, pentru ca din gura a doi sau trei martori să se statornicească tot ce se spune.
\v 17 Şi de nu-i va asculta pe ei, spune-l Bisericii; iar dacă nici de Biserică nu va asculta, să-ţi fie ca un păgân şi ca un vameş .
\v 18 Adevăr vă grăiesc: Oricâte veţi lega pe pământ vor fi legate şi în cer, şi oricâte veţi dezlega pe pământ vor fi dezlegate şi în cer.
\v 19 Vă mai spun că dacă doi dintre voi se vor învoi pe pământ asupra unui lucru pe care-l vor cere, li se va da lor de către Tatăl Meu Cel ce este în ceruri.
\v 20 Că unde sunt doi sau trei adunaţi întru numele Meu, acolo sunt şi Eu în mijlocul lor".
\v 21 Atunci Petru, apropiindu-se de El, I-a zis: "Doamne, de câte ori va greşi fratele meu faţă de mine şi eu îi voi ierta? oare până de şapte ori?"
\v 22 Iisus i-a zis: "Nu-ţi spun că până de şapte ori, ci până de şaptezeci de ori câte şapte.
\v 23 De aceea, asemănatu-s'a împărăţia cerurilor cu un împărat care a vrut să se socotească cu slugile sale.
\v 24 Şi începând el să facă socoteala, i s'a adus un datornic cu zece mii de talanţi.
\v 25 Dar neavând acela cu ce plăti, stăpânul său a poruncit să-l vândă pe el, şi pe femeia lui şi pe copiii lui şi toate câte are, ca să plătească.
\v 26 Deci, căzând sluga aceea în genunchi, i se închina, zicând: Doamne, mai îngăduieşte-mă şi-ţi voi plăti tot.
\v 27 Iar stăpânul slugii aceleia, milostivindu-se de el, i-a dat drumul şi i-a iertat datoria.
\v 28 Dar, ieşind, sluga aceea a găsit pe unul din cei ce slujeau împreună cu el şi care-i datora o sută de dinari. Şi punând mâna pe el, îl sugruma, zicând: Plăteşte-mi ce eşti dator!
\v 29 Şi căzându-i la picioare cel ce era slugă ca şi el, îl ruga, zicând: Mai îngăduieşte-mă şi-ţi voi plăti...
\v 30 Dar el n'a vrut, ci mergând, l-a aruncat în închisoare, până ce va plăti datoria.
\v 31 Iar celelalte slugi, văzând cele petrecute, s'au întristat foarte şi, venind, i-au spus stăpânului toate cele întâmplate.
\v 32 Atunci, chemându-l stăpânul său, i-a zis: Slugă vicleană, toată datoria aceea ţi-am iertat-o, fiindcă m'ai rugat.
\v 33 Nu trebuia oare ca şi tu să ai milă de cel ce este slugă împreună cu tine, aşa cum am avut eu milă de tine?
\v 34 Şi mâniindu-se stăpânul său, l-a dat pe mâna chinuitorilor, până ce-i va plăti toată datoria.
\v 35 Aşa vă va face vouă şi Tatăl Meu Cel ceresc dacă nu veţi ierta fiecare fratelui său, din toată inima".
\c 19
\p
\v 1 Şi a fost că după ce Iisus a sfârşit cuvintele acestea, a plecat din Galileea şi a venit în hotarele Iudeii, peste Iordan.
\v 2 Şi au mers după El mulţimi numeroase şi i-a vindecat pe ei acolo.
\v 3 Şi au venit la El fariseii, ispitindu-L şi zicând: "Se cuvine oare ca omul să-şi lase femeia dintr'o pricină oarecare?"
\v 4 Iar El, răspunzându-le, a zis: "N'aţi citit că Acela Care i-a făcut de la'nceput, bărbat şi femeie i-a făcut? ,
\v 5 şi a zis: Pentru aceea va lăsa omul pe tatăl său şi pe mama sa şi se va lipi de femeia sa şi cei doi vor fi un trup;
\v 6 aşa încât nu mai sunt doi, ci un singur trup. Deci, ceea ce a unit Dumnezeu, omul să nu despartă".
\v 7 Ei I-au zis: "Atunci, de ce Moise a rânduit să-i dea carte de despărţire şi s'o lase?"
\v 8 El le-a zis: "Din pricina învârtoşării inimii voastre v'a dat voie Moise să vă lăsaţi femeile, dar la început n'a fost aşa.
\v 9 Iar Eu vă spun că, în afară de vina desfrânării, oricine-şi va lăsa femeia şi va lua alta, săvârşeşte adulter; şi cel ce a luat-o pe cea lăsată, adulter săvârşeşte".
\v 10 Ucenicii I-au zis: "Dacă aşa este starea omului faţă de femeie, atunci nu e de folos să se însoare".
\v 11 Iar El le-a zis: "Nu toţi pricep acest cuvânt, ci aceia cărora le este dat.
\v 12 Că sunt fameni care s'au născut aşa din pântecele maicii lor; sunt fameni pe care oamenii i-au făcut fameni; şi sunt fameni care s'au făcut ei înşişi fameni de dragul împărăţiei cerurilor. Cine poate înţelege, să înţeleagă".
\v 13 Atunci I-au adus copii, ca să-Şi pună mâinile pe ei şi să Se roage; dar ucenicii îi certau.
\v 14 Iar Iisus a zis: "Lăsaţi copiii şi nu-i opriţi să vină la Mine, că a unora ca aceştia este împărăţia cerurilor".
\v 15 Şi, punându-Şi mâinile pe ei, a plecat de acolo.
\v 16 Şi iată, un tânăr a venit la El şi I-a zis: "Învăţătorule bun, ce bine să fac ca să am viaţă veşnică?"
\v 17 Iar El a zis: "De ce-Mi spui bun? Nimeni nu este bun, decât numai Unul Dumnezeu. Iar dacă vrei să intri în Viaţă, păzeşte poruncile".
\v 18 El I-a zis: "Care?" Iar Iisus i-a zis: Să nu ucizi, să nu te desfrânezi, să nu furi, să nu mărturiseşti strâmb;
\v 19 cinsteşte pe tatăl tău şi pe mama ta şi să iubeşti pe aproapele tău ca pe tine însuţi.
\v 20 Tânărul I-a zis: "Pe toate acestea le-am păzit din tinereţea mea. Ce-mi lipseşte?"
\v 21 Iisus i-a zis: "Dacă vrei să fii desăvârşit, du-te, vinde-ţi averile, dă-le săracilor şi vei avea comoară în cer; şi vino de-Mi urmează Mie".
\v 22 Dar tânărul, auzind cuvântul acesta, a plecat întristat, căci avea multe avuţii.
\v 23 Iar Iisus a zis către ucenicii Săi: "Adevărat vă spun că cu greu va intra un bogat în împărăţia cerurilor.
\v 24 Şi vă mai spun: Mai lesne e să treacă o cămilă prin urechile acului decât să intre un bogat în împărăţia lui Dumnezeu".
\v 25 Auzind acest cuvânt, ucenicii tare s'au mirat şi au zis: "Atunci, cine poate să se mântuiască?"...
\v 26 Iar Iisus, privind drept la ei, le-a zis: "Aceasta e cu neputinţă la oameni, dar la Dumnezeu toate sunt cu putinţă".
\v 27 Atunci Petru, răspunzând, I-a zis: "Iată, noi pe toate le-am lăsat şi Ţi-am urmat Ţie. Deci, nouă ce ne va fi?"
\v 28 Iar Iisus le-a zis: "Adevăr vă spun că voi, cei ce Mi-aţi urmat Mie, la naşterea din nou a lumii, când Fiul Omului va şedea pe tronul slavei Sale, veţi şedea şi voi pe douăsprezece tronuri, judecând pe cele douăsprezece seminţii ale lui Israel.
\v 29 Şi oricine a lăsat fraţi sau surori sau tată sau mamă sau femeie sau ţarini sau case pentru numele Meu, însutit va primi şi viaţa veşnică va moşteni.
\v 30 Şi mulţi dintre cei dintâi vor fi la urmă, şi cei de la urmă vor fi întâi".
\c 20
\p
\v 1 "Asemănatu-s'a împărăţia cerurilor cu un om stăpân de casă, care a ieşit dis-de-dimineaţă să tocmească lucrători la via sa.
\v 2 Şi învoindu-se cu lucrătorii pentru un dinar pe zi, i-a trimis în via sa.
\v 3 Şi ieşind pe la ceasul al treilea, a văzut pe alţii stând în piaţă fără lucru.
\v 4 Şi le-a zis acelora: Mergeţi şi voi în vie, şi vă voi da ceea ce va fi dreptul vostru.
\v 5 Iar ei s'au dus. Ieşind el iarăşi pe la ceasul al şaselea şi al nouălea, a făcut tot aşa.
\v 6 Ieşind pe la ceasul al unsprezecelea, a găsit pe alţii stând fără lucru şi le-a zis: De ce aţi stat aici toată ziua fără lucru?
\v 7 Ei i-au zis: Fiindcă nimeni nu ne-a tocmit. El le-a zis: Duceţi-vă şi voi în vie şi veţi primi ceea ce va fi dreptul vostru.
\v 8 Făcându-se seară, stăpânul viei i-a spus îngrijitorului: Cheamă-i pe lucrători şi dă-le plata, începând cu cei de la urmă până la cei dintâi.
\v 9 Venind cei din ceasul al unsprezecelea, au primit câte un dinar.
\v 10 Şi venind cei dintâi, au socotit că vor lua mai mult, dar au primit şi ei tot câte un dinar.
\v 11 Şi după ce au primit, cârteau împotriva stăpânului casei,
\v 12 zicând: Aceştia de la urmă au lucrat un ceas şi i-ai făcut deopotrivă cu noi, care am dus greul zilei şi arşiţa...
\v 13 Iar el, răspunzând, i-a zis unuia din ei: Prietene, nu-ţi fac nedreptate. Oare nu pentru un dinar te-ai învoit cu mine?
\v 14 Ia-ţi ce este al tău şi pleacă. Vreau eu ca acestuia de la urmă să-i dau cât şi ţie;
\v 15 oare nu am dreptul să fac cu ale mele ce vreau eu?; sau este ochiul tău rău pentru că sunt eu bun?
\v 16 Aşa vor fi cei de la urmă întâi şi cei dintâi, la urmă; că mulţi sunt chemaţi, dar puţini aleşi".
\v 17 Şi suindu-Se Iisus la Ierusalim, i-a luat pe cei doisprezece ucenici numai cu El şi le-a spus pe cale:
\v 18 "Iată, ne suim la Ierusalim, şi Fiul Omului va fi dat în mâna arhiereilor şi a cărturarilor, şi-L vor osândi la moarte;
\v 19 şi-L vor da pe mâna păgânilor, ca să-L batjocorească şi să-L biciuiască şi să-L răstignească, dar El a treia zi va învia".
\v 20 Atunci s'au apropiat de El mama fiilor lui Zevedeu împreună cu fiii ei, închinându-se şi cerând ceva de la El.
\v 21 Iar El i-a zis: "Ce voieşti?" Ea I-a răspuns: "Zi ca aceşti doi fii ai mei să şadă unul de-a dreapta şi altul de-a stânga Ta întru împărăţia Ta".
\v 22 Dar Iisus, răspunzând, a zis: "Nu ştiţi ce cereţi. Puteţi oare să beţi paharul pe care-l voi bea Eu şi să vă botezaţi cu botezul cu care Eu Mă botez?" Iar ei I-au zis: "Putem".
\v 23 Şi El le-a zis: "Paharul Meu îl veţi bea şi cu botezul cu care Eu Mă botez vă veţi boteza, dar a şedea de-a dreapta şi de-a stânga Mea nu este al Meu a da, ci se va da celor pentru care s'a pregătit de către Tatăl Meu".
\v 24 Şi auzind cei zece, s'au mâniat pe cei doi fraţi.
\v 25 Dar Iisus, chemându-i, le-a zis: "Ştiţi că ocârmuitorii neamurilor domnesc peste ele şi cei mari le stăpânesc.
\v 26 Nu tot aşa va fi între voi, ci acela care va vrea să fie mare între voi, să fie slujitorul vostru;
\v 27 şi acela care va vrea să fie întâiul între voi, să vă fie vouă slugă;
\v 28 precum nici Fiul Omului n'a venit să I se slujească, ci El să slujească şi să-Şi dea viaţa răscumpărare pentru mulţi".
\v 29 Şi ieşind ei din Ierihon, mulţime mare venea în urma Lui.
\v 30 Şi iată doi orbi care şedeau lângă drum, auzind că trece Iisus au strigat, zicând: "Miluieşte-ne, Doamne, Fiul lui David!"
\v 31 Dar mulţimea îi certa, ca să tacă; ei însă şi mai tare strigau, zicând: "Miluieşte-ne, Doamne, Fiul lui David!"
\v 32 Şi Iisus, oprindu-Se, i-a chemat şi le-a zis: "Ce voiţi să vă fac?"
\v 33 Ei i-au zis: "Doamne, să se deschidă ochii noştri!"
\v 34 Şi făcându-I-Se milă, Iisus S'a atins de ochii lor şi ei îndată au văzut şi I-au urmat Lui.
\c 21
\p
\v 1 Iar când s'au apropiat de Ierusalim şi au venit la Betfaghe, spre Muntele Măslinilor, atunci Iisus a trimis doi ucenici,
\v 2 spunându-le: "Mergeţi în satul care este în faţa voastră şi îndată veţi găsi o asină legată şi un mânz cu ea; dezlegaţi-o şi aduceţi-le la Mine.
\v 3 Şi dacă vă va zice cineva ceva, îi veţi spune că ele îi trebuie Domnului; şi le va trimite îndată".
\v 4 Iar aceasta s'a făcut ca să se plinească ceea ce s'a spus prin profetul ce zice:
\v 5 Spuneţi fiicei Sionului: Iată, Împăratul tău vine la tine blând şi şezând pe asină, şi pe mânz, fiul celei de sub jug.
\v 6 Mergând deci ucenicii şi făcând după cum le-a poruncit Iisus,
\v 7 au adus asina şi mânzul şi şi-au pus pe ele vestmintele, iar El a şezut pe ele.
\v 8 Şi cei mai mulţi din mulţime îşi aşterneau hainele în cale, iar alţii tăiau ramuri din copaci şi le aşterneau pe cale;
\v 9 iar mulţimile care mergeau înainte-I şi cele ce veneau după El strigau, zicând: " Osana Fiului lui David; binecuvântat este Cel ce vine întru numele Domnului! Osana întru cei de sus!"
\v 10 Şi intrând El în Ierusalim, toată cetatea s'a cutremurat, zicând: "Cine este Acesta?"...
\v 11 Iar mulţimile ziceau: "Acesta este Iisus, profetul din Nazaretul Galileii!"
\v 12 Şi a intrat Iisus în templu şi i-a dat afară pe toţi cei ce vindeau şi cumpărau în templu şi a răsturnat mesele schimbătorilor de bani şi scaunele celor ce vindeau porumbei
\v 13 şi le-a zis: "Scris este: Casa Mea, casă de rugăciune se va chema; dar voi aţi făcut-o peşteră de tâlhari ".
\v 14 Şi au venit la El în templu orbi şi şchiopi şi i-a vindecat.
\v 15 Şi văzând arhiereii şi cărturarii lucrurile minunate pe care le-a făcut şi pe copiii care strigau în templu şi ziceau: "Osana Fiului lui David!", s'au mâniat
\v 16 şi I-au zis: "Tu auzi ce zic aceştia?" Iar Iisus le-a zis: "Da. Oare niciodată n'aţi citit că din gura pruncilor şi a celor ce sug Ţi-ai pregătit laudă?"
\v 17 Şi, lăsându-i, a ieşit afară din cetate, la Betania, şi a rămas acolo peste noapte.
\v 18 Iar dimineaţa, pe când Se întorcea în cetate, a flămânzit;
\v 19 şi văzând un smochin lângă drum, S'a dus la el, dar în el n'a găsit nimic decât numai frunze, şi i-a zis: "Rod să nu mai porţi în veac!" Şi îndată smochinul s'a uscat.
\v 20 Şi văzând aceasta, ucenicii s'au minunat, zicând: "Cum de s'a uscat smochinul dintr'o dată?"...
\v 21 Iar Iisus, răspunzând, le-a zis: "Adevăr vă grăiesc: Dacă veţi avea credinţă şi nu vă veţi îndoi, veţi face nu numai ce s'a făcut cu smochinul, dar şi muntelui acestuia de-i veţi zice: Ridică-te şi aruncă-te în mare!, aşa va fi.
\v 22 Şi pe toate câte le veţi cere rugându-vă cu credinţă, le veţi primi".
\v 23 Şi venind El în templu, în timp ce învăţa s'au apropiat de El arhiereii şi bătrânii poporului şi I-au zis: "Cu ce putere faci tu acestea? Şi cine ţi-a dat această putere?"
\v 24 Răspunzând, Iisus le-a zis: "Vă voi întreba şi Eu pe voi un cuvânt; de-Mi veţi răspunde la el, vă voi spune şi Eu cu ce putere fac acestea:
\v 25 Botezul lui Ioan, de unde a fost?: din cer, sau de la oameni?" Iar ei cugetau în sinea lor, zicând: "De vom zice: Din cer!, ne va spune: Atunci, de ce nu i-aţi dat crezare?;
\v 26 iar de vom zice: De la oameni!, ne temem de popor, fiindcă toţi îl au pe Ioan ca profet".
\v 27 Şi ei, răspunzându-I lui Iisus, au zis: "Nu ştim". El le-a zis: "Nici Eu nu vă spun cu ce putere fac acestea...
\v 28 Dar ce părere aveţi?: Un om avea doi fii. Şi a mers la cel dintâi şi i-a zis: Fiule, du-te astăzi de lucrează în via mea.
\v 29 Iar el, răspunzând, a zis: Nu vreau! Dar pe urmă, căindu-se, s'a dus.
\v 30 Şi mergând la al doilea, i-a zis tot aşa. Iar acesta i-a răspuns: Mă duc, Doamne! Dar nu s'a dus.
\v 31 Care din aceştia doi a făcut voia tatălui?" Ei i-au zis: "Cel dintâi". Zisu-le-a Iisus: "Adevăr vă spun că vameşii şi desfrânatele merg înaintea voastră în împărăţia lui Dumnezeu.
\v 32 Că a venit Ioan la voi în calea dreptăţii şi nu i-aţi dat crezare, ci vameşii l-au crezut şi desfrânatele; dar voi, văzându-l, nici după aceea nu v'aţi căit, ca să-i daţi crezare.
\v 33 Ascultaţi altă parabolă: Era un om stăpân al casei sale, care a sădit vie; şi a împrejmuit-o cu gard, a săpat în ea teasc, a clădit turn şi a dat-o pe seama lucrătorilor, iar el s'a dus departe.
\v 34 Iar când s'a apropiat vremea roadelor, şi-a trimis slujitorii la lucrători, ca să-i ia roadele;
\v 35 dar lucrătorii, prinzându-i pe slujitori, pe unul l-au bătut, pe altul l-au omorât, iar pe altul l-au ucis cu pietre.
\v 36 A mai trimis alţi slujitori, mai mulţi decât cei dintâi, şi tot aşa au făcut cu ei.
\v 37 În cele din urmă l-a trimis la ei pe fiul său, zicând: De fiul meu se vor ruşina.
\v 38 Dar lucrătorii viei, văzându-l pe fiu, au zis între ei: Acesta este moştenitorul; veniţi să-l omorâm şi să avem noi moştenirea lui!...
\v 39 Şi, punând mâna pe el, l-au scos afară din vie şi l-au omorât.
\v 40 Deci, când va veni stăpânul viei, ce le va face lucrătorilor acelora?"
\v 41 Iar ei I-au răspuns: "Pe cei răi cu rău îi va pierde, iar via o va da altor lucrători, care-i vor da roadele la vremea lor".
\v 42 Iisus le-a zis: "Oare niciodată n'aţi citit în Scripturi: Piatra pe care au nesocotit-o ziditorii, aceasta a ajuns în capul unghiului; de la Domnul s'a făcut aceasta şi minunată este în ochii noştri?
\v 43 De aceea vă spun: Lua-se-va de la voi împărăţia lui Dumnezeu şi i se va da neamului care-i va face roadele.
\v 44 Cel ce va cădea pe piatra aceasta se va sfărâma, iar pe cel pe care ea va cădea, îl va zdrobi".
\v 45 Iar arhiereii şi fariseii, auzindu-I parabolele, au înţeles că despre ei vorbeşte.
\v 46 Şi căutând să-L prindă, s'au temut de mulţime, pentru că Îl socotea profet.
\c 22
\p
\v 1 Şi răspunzând, Iisus le-a vorbit iarăşi în parabole, zicând:
\v 2 "Asemănatu-s'a împărăţia cerurilor omului împărat care i-a făcut nuntă fiului său.
\v 3 Şi şi-a trimis slujitorii să-i cheme la nuntă pe cei poftiţi, dar ei n'au vrut să vină.
\v 4 Din nou a trimis alţi slujitori, zicând: Spuneţi-le celor chemaţi: Iată, mi-am pregătit ospăţul; juncii mei şi cele îngrăşate s'au înjunghiat şi toate sunt gata. Veniţi la nuntă!
\v 5 Dar ei, fără să ţină seama, s'au dus, unul la ţarina sa, altul la neguţătoria lui;
\v 6 iar ceilalţi, punând mâna pe slujitorii săi, i-au batjocorit şi i-au omorât.
\v 7 Şi auzind împăratul acela, s'a mâniat; şi trimiţându-şi oştile, i-au nimicit pe ucigaşii aceia, şi cetăţii lor i-au pus foc.
\v 8 Atunci a zis către slujitorii săi: Nunta este gata, dar cei poftiţi n'au fost vrednici.
\v 9 Mergeţi dar la răspântiile drumurilor şi pe câţi îi veţi găsi, chemaţi-i la nuntă.
\v 10 Şi ieşind slujitorii aceia la răspântii, i-au chemat pe toţi câţi i-au găsit, şi răi, şi buni, şi s'a umplut casa nunţii cu oaspeţi.
\v 11 Iar împăratul, intrând să-şi vadă oaspeţii, a văzut acolo un om care nu era îmbrăcat în haină de nuntă
\v 12 şi i-a zis: Prietene, cum de ai intrat aici fără să ai haină de nuntă ? El însă a tăcut.
\v 13 Atunci împăratul a zis către slujitori: Legaţi-l de picioare şi de mâini, luaţi-l de aici şi aruncaţi-l în întunericul cel mai din afară! Acolo va fi plângerea şi scrâşnirea dinţilor.
\v 14 Că mulţi sunt chemaţi, dar puţini aleşi".
\v 15 Atunci mergând fariseii, au ţinut sfat ca să-L prindă pe El în cuvânt.
\v 16 Şi au trimis la El pe ucenicii lor, împreună cu irodianii , zicând: "Învăţătorule, ştim că eşti adevărat şi întru adevăr înveţi calea lui Dumnezeu şi nu-ţi pasă de nimeni, pentru că tu nu cauţi la faţa oamenilor.
\v 17 Spune-ne deci nouă: Ce părere ai, se cuvine să dăm dajdie cezarului, sau nu?"
\v 18 Dar Iisus, cunoscându-le vicleşugul, le-a răspuns: "De ce Mă ispitiţi, făţarnicilor?
\v 19 Arătaţi-Mi banul dajdiei". Iar ei I-au adus un dinar.
\v 20 Şi Iisus le-a zis: "Ale cui sunt efigia şi inscripţia de pe el?"
\v 21 Ei au zis: "Ale cezarului". Atunci El le-a zis: "Daţi-i dar cezarului cele ce sunt ale cezarului şi lui Dumnezeu cele ce sunt ale lui Dumnezeu!"
\v 22 Şi auzind ei acestea, s'au minunat; şi, lăsându-L, s'au dus.
\v 23 În ziua aceea s'au apropiat de El saducheii, cei ce spun că nu este înviere, şi L-au întrebat,
\v 24 zicând: "Învăţătorule, Moise a zis: Dacă cineva moare fără să fi avut copii, fratele său s'o ia de soţie pe femeia lui şi să-i ridice urmaş fratelui său.
\v 25 Dar la noi erau şapte fraţi; şi cel dintâi s'a însurat şi a murit fără să aibă urmaşi, lăsând pe femeia sa fratelui său;
\v 26 asemenea şi al doilea, şi al treilea, până la al şaptelea;
\v 27 şi în urma tuturor a murit şi femeia.
\v 28 La înviere, deci, a căruia dintre cei şapte va fi femeia? că toţi au avut-o de soţie".
\v 29 Şi răspunzând Iisus, le-a zis: "Rătăciţi neştiind Scripturile şi nici puterea lui Dumnezeu.
\v 30 Că la înviere nici nu se însoară, nici nu se mărită, ci sunt ca îngerii lui Dumnezeu în cer.
\v 31 Iar despre învierea morţilor, oare n'aţi citit ce vi s'a spus vouă de Dumnezeu când zice:
\v 32 Eu sunt Dumnezeul lui Avraam şi Dumnezeul lui Isaac şi Dumnezeul lui Iacob? El nu este Dumnezeul morţilor, ci al viilor".
\v 33 Iar mulţimile, ascultându-L, erau uimite de învăţătura Lui.
\v 34 Şi a uzind fariseii că El a închis gura saducheilor, s'au adunat laolaltă;
\v 35 şi unul din ei, învăţător de lege, L-a întrebat ispitindu-L:
\v 36 "Învăţătorule, care este marea poruncă în lege?"
\v 37 Iar El i-a răspuns: "Să iubeşti pe Domnul Dumnezeul tău din toată inima ta, din tot sufletul tău şi din tot cugetul tău.
\v 38 Aceasta este marea şi întâia poruncă.
\v 39 Iar a doua, asemenea acesteia: Să iubeşti pe aproapele tău ca pe tine însuţi.
\v 40 De aceste două porunci atârnă toată legea şi profeţii".
\v 41 Şi fiind adunaţi fariseii, Iisus i-a întrebat,
\v 42 zicând: "Ce părere aveţi despre Hristos?: al cui fiu este?" Ei I-au zis: "Al lui David".
\v 43 El le-a zis: "Atunci cum se face că David, în Duh , Îl numeşte pe El Domn când spune:
\v 44 Zis-a Domnul către Domnul meu: Şezi de-a dreapta Mea până ce voi pune pe vrăjmaşii Tăi aşternut picioarelor Tale?
\v 45 Aşadar, dacă David Îl numeşte Domn, cum este El fiu al lui?"
\v 46 Şi nimeni nu putea să-I răspundă nici un cuvânt; şi din ziua aceea nici n'a mai îndrăznit cineva să-L mai întrebe.
\c 23
\p
\v 1 Atunci le-a vorbit Iisus mulţimilor şi ucenicilor Săi,
\v 2 zicând: "Pe scaunul lui Moise s'au aşezat cărturarii şi fariseii;
\v 3 deci, pe toate câte vă vor spune faceţi-le şi păziţi-le, dar după faptele lor să nu faceţi, că ei spun, dar nu fac.
\v 4 Că leagă sarcini grele şi cu anevoie de purtat şi le pun pe umerii oamenilor, dar ei nici cu degetul nu vor să le mişte.
\v 5 Şi toate faptele lor le fac ca să fie văzuţi de oameni; că-şi lăţesc filacteriile şi-şi măresc ciucurii de la poale.
\v 6 Şi la ospeţe le place să stea în capul mesei, iar în sinagogi pe scaunele cele dintâi
\v 7 şi să fie salutaţi în pieţe şi numiţi de oameni "Rabbi" .
\v 8 Voi însă să nu vă numiţi "rabbi", căci unul este Învăţătorul vostru, Hristos, iar voi toţi sunteţi fraţi.
\v 9 Şi tată al vostru să nu numiţi pe nimeni pe pământ, căci Tatăl vostru unul este, Cel din ceruri.
\v 10 Nici învăţători să nu vă numiţi, căci Învăţătorul vostru unul este, Hristos.
\v 11 Şi cel ce este mai mare între voi să fie slujitorul vostru.
\v 12 Iar cel ce se va înălţa pe sine va fi smerit, şi cel ce se va smeri pe sine va fi înălţat.
\v 13 Vai vouă, cărturari şi farisei făţarnici!, că închideţi împărăţia cerurilor de dinaintea oamenilor; că voi nu intraţi, şi nici pe cei ce intră nu-i lăsaţi să intre.
\v 14 Vai vouă, cărturari şi farisei făţarnici!, că mâncaţi casele văduvelor, făcând îndelungi rugăciuni de ochii lumii; pentru aceasta mai mare osândă veţi lua.
\v 15 Vai vouă, cărturari şi farisei făţarnici!, că înconjuraţi marea şi uscatul ca să faceţi un prozelit; şi dacă l-aţi făcut, îl faceţi fiu al gheenei, de două ori mai mult decât voi.
\v 16 Vai vouă, călăuze oarbe, care spuneţi: De se va jura cineva pe templu, nu-i nimic; dar de se va jura pe aurul templului, se leagă pe sine.
\v 17 Nebuni şi orbi! Ce este mai mare: aurul, sau templul care sfinţeşte aurul?
\v 18 Şi mai spuneţi: De se va jura cineva pe altar, nu-i nimic; dar de se va jura pe darul de pe el, se leagă pe sine.
\v 19 Nebuni şi orbi! Ce este mai mare: darul, sau altarul care sfinţeşte darul?;
\v 20 deci, cel ce se jură pe altar, se jură pe el şi pe toate câte sunt pe el;
\v 21 iar cel ce se jură pe templu, se jură pe el şi pe Cel ce locuieşte în el;
\v 22 şi cel ce se jură pe cer, se jură pe tronul lui Dumnezeu şi pe Cel ce şade pe el.
\v 23 Vai vouă, cărturari şi farisei făţarnici!, că daţi zeciuială din izmă, din mărar şi din chimen, dar aţi lăsat părţile cele mai grele ale legii: dreptatea, mila şi credinţa; pe acestea trebuia să le faceţi, fără ca pe acelea să le lăsaţi;
\v 24 călăuze oarbe, care strecuraţi ţânţarul şi înghiţiţi cămila!
\v 25 Vai vouă, cărturari şi farisei făţarnici!, că voi curăţiţi partea din afară a paharului şi a blidului, dar înlăuntru ele sunt pline de răpire şi de ne'nfrânare .
\v 26 Fariseu orb!, curăţă'ntâi partea dinlăuntru a paharului şi a blidului, pentru ca şi cea din afară să fie curată!
\v 27 Vai vouă, cărturari şi farisei făţarnici!, că semănaţi cu mormintele văruite, care se arată frumoase pe dinafară, dar înlăuntru sunt pline de oase de morţi şi de toată necurăţia.
\v 28 Aşa şi voi, pe dinafară vă arătaţi drepţi oamenilor, dar pe dinlăuntru sunteţi plini de făţărnicie şi fărădelege.
\v 29 Vai vouă, cărturari şi farisei făţarnici!, că voi clădiţi mormintele profeţilor şi le împodobiţi pe ale drepţilor
\v 30 şi ziceţi: Dac'am fi fost noi în zilele părinţilor noştri, n'am fi fost părtaşi cu ei la sângele profeţilor!;
\v 31 aşa încât voi înşivă mărturisiţi că sunteţi fii ai celor ce i-au ucis pe profeţi.
\v 32 Dar voi aţi umplut măsura părinţilor voştri!
\v 33 Şerpi, pui de vipere, cum veţi scăpa de osânda gheenei?
\v 34 De aceea, iată că Eu trimit la voi profeţi şi înţelepţi şi cărturari; dintre ei veţi ucide şi veţi răstigni, dintre ei veţi biciui în sinagogile voastre şi-i veţi prigoni din cetate'n cetate;
\v 35 ca să vină asupra voastră tot sângele nevinovat ce s'a vărsat pe pământ, de la sângele dreptului Abel până la sângele lui Zaharia, fiul lui Berechia, pe care l-aţi ucis între templu şi altar.
\v 36 Adevăr vă grăiesc, veni-vor acestea toate peste neamul acesta!
\v 37 Ierusalime, Ierusalime, care-i omori pe profeţi şi-i ucizi cu pietre pe cei trimişi la tine, de câte ori am vrut să-i adun pe fiii tăi aşa cum îşi adună cloşca puii sub aripi, dar voi n'aţi vrut.
\v 38 Iată, vi se lasă casa pustie!
\v 39 Că vă spun Eu vouă: De acum nu Mă veţi mai vedea până când veţi zice: Binecuvântat este Cel ce vine întru numele Domnului!"
\c 24
\p
\v 1 Şi ieşind Iisus şi plecând de la templu, s'au apropiat de El ucenicii Săi, ca să-I arate clădirile templului.
\v 2 Iar El, răspunzând, le-a zis: "Le vedeţi pe toate acestea? Adevăr vă grăiesc: Nu va rămâne aici piatră pe piatră, care să nu se risipească".
\v 3 Şi şezând El pe Muntele Măslinilor, s'au apropiat de El ucenicii, doar între ei, şi I-au zis: "Spune-ne, când vor fi acestea, şi care este semnul venirii Tale şi al sfârşitului veacului?"
\v 4 Şi, răspunzând, Iisus le-a zis: "Luaţi aminte să nu vă amăgească cineva.
\v 5 Că mulţi vor veni în numele Meu, zicând: Eu sunt Hristos!, şi pe mulţi îi vor amăgi.
\v 6 Şi veţi auzi de războaie şi de zvonuri de războaie; luaţi seama să nu vă'nspăimântaţi, căci toate trebuie să fie, dar încă nu-i sfârşitul.
\v 7 Că neam peste neam se va ridica şi'mpărăţie peste'mpărăţie, şi va fi foamete şi ciumă şi cutremur mare pe-alocuri.
\v 8 Dar toate acestea sunt doar începutul durerilor naşterii .
\v 9 Atunci vă vor da pe voi la chinuri şi vă vor ucide şi veţi fi urâţi de toate neamurile din pricina numelui Meu.
\v 10 Atunci mulţi se vor poticni şi unii pe alţii se vor vinde şi unii pe alţii se vor urî.
\v 11 Şi mulţi profeţi mincinoşi se vor scula şi pe mulţi îi vor amăgi.
\v 12 Iar din pricina înmulţirii fărădelegii, iubirea multora se va răci.
\v 13 Dar cel ce va răbda până la sfârşit, acela se va mântui.
\v 14 Şi această Evanghelie a împărăţiei va fi propovăduită în toată lumea, spre mărturie la toate neamurile; şi atunci va veni sfârşitul.
\v 15 Deci, când veţi vedea ceea ce s'a spus prin profetul Daniel, urâciunea pustiirii stând în locul cel sfânt - cine citeşte, să înţeleagă -,
\v 16 atunci cei din Iudeea să fugă'n munţi;
\v 17 cel ce va fi pe casă să nu se coboare ca să-şi ia lucrurile din casă;
\v 18 iar cel din ţarină să nu se'ntoarcă înapoi ca să-şi ia haina.
\v 19 Dar vai de cele însărcinate şi de cele ce alăptează în zilele acelea!
\v 20 Rugaţi-vă însă ca fuga voastră să nu fie iarna, nici sâmbăta.
\v 21 Că mare necaz va fi atunci, cum n'a mai fost de la'nceputul lumii până acum, şi nici nu va mai fi.
\v 22 Şi dacă zilele acelea nu s'ar fi scurtat, nici un trup n'ar mai scăpa: dar zilele acelea se vor scurta de dragul celor aleşi.
\v 23 Atunci, de vă va spune cineva: Iată, aici este Hristos!, sau: Acolo!, să nu-l credeţi.
\v 24 Că se vor scula hristoşi mincinoşi şi profeţi mincinoşi şi vor face semne mari şi minuni, ca să-i amăgească, de va fi cu putinţă, şi pe cei aleşi.
\v 25 Iată, v'am spus-o dinainte.
\v 26 Aşadar, de vă vor spune: Iată, este în pustie!, să nu ieşiţi; Iată, este în cămări!, să nu credeţi.
\v 27 Că precum fulgerul iese de la răsărit şi se arată pân'la apus, tot aşa va fi şi venirea Fiului Omului.
\v 28 Că unde va fi stârvul, acolo se vor aduna vulturii .
\v 29 Iar îndată după necazul acelor zile, soarele se va întuneca şi luna nu-şi va mai da lumina, iar stelele vor cădea din cer şi puterile cerului se vor clătina.
\v 30 Atunci se va arăta pe cer semnul Fiului Omului şi vor plânge toate seminţiile pământului şi-L vor vedea pe Fiul Omului venind pe norii cerului, cu putere şi cu slavă multă.
\v 31 Şi-i va trimite pe îngerii Săi cu sunet mare de trâmbiţă, şi pe cei aleşi ai Săi îi vor aduna din cele patru vânturi, de la marginile cerurilor pân'la marginile lor.
\v 32 Învăţaţi de la smochin această parabolă: Când mlădiţa lui devine fragedă şi odrăsleşte frunze, ştiţi că vara e aproape;
\v 33 tot aşa şi voi, când le veţi vedea pe toate acestea, să ştiţi că El este aproape, lângă uşi .
\v 34 Adevăr vă grăiesc că neamul acesta nu va trece până ce toate acestea se vor plini .
\v 35 Cerul şi pământul vor trece, dar cuvintele Mele nu vor trece!
\v 36 Iar de ziua şi de ceasul acela nimeni nu ştie, nici îngerii din ceruri, nici Fiul, ci numai Tatăl.
\v 37 Şi precum a fost în zilele lui Noe, tot aşa va fi şi venirea Fiului Omului;
\v 38 că precum în zilele acelea de dinainte de potop oamenii mâncau şi beau, se însurau şi se măritau, până în ziua când a intrat Noe în corabie,
\v 39 şi n'au ştiut până ce a venit potopul şi i-a luat pe toţi, tot aşa va fi şi venirea Fiului Omului.
\v 40 Atunci, din doi care vor fi în ţarină, unul va fi luat şi altul va fi lăsat;
\v 41 din două, care vor măcina la râşniţă, una va fi luată şi alta va fi lăsată.
\v 42 Aşadar, privegheaţi, că nu ştiţi în care zi vine Domnul vostru.
\v 43 Să cunoaşteţi însă aceasta, că de-ar şti stăpânul casei la care ceas al nopţii vine furul, ar priveghea şi n'ar lăsa să i se spargă casa.
\v 44 De aceea şi voi fiţi gata, că'n ceasul în care nu gândiţi va veni Fiul Omului.
\v 45 Cine este oare slujitorul credincios şi înţelept, pe care stăpânul l-a pus peste slugile sale ca să le dea hrană la timp?
\v 46 Fericit e slujitorul acela pe care, venind stăpânul, îl va găsi făcând aşa;
\v 47 adevăr vă grăiesc că-l va pune peste toate avuţiile sale.
\v 48 Dar dacă slujitorul acela, rău fiind, va zice în inima sa: Stăpânul meu întârzie...,
\v 49 şi va începe să-i bată pe cei ce slujesc împreună cu el, să mănânce şi să bea cu beţivii,
\v 50 stăpânul acelui slujitor va veni în ziua când el nu se aşteaptă şi'n ceasul pe care nu-l ştie
\v 51 şi-l va despica în două şi partea lui o va pune cu făţarnicii. Acolo va fi plângerea şi scrâşnirea dinţilor.
\c 25
\p
\v 1 Atunci asemăna-se-va împărăţia cerurilor cu zece fecioare care, luându-şi candelele, au ieşit întru întâmpinarea mirelui.
\v 2 Dar cinci dintre ele erau nebune şi cinci înţelepte.
\v 3 Cele nebune, luându-şi candelele, n'au luat cu ele şi untdelemn.
\v 4 Iar cele înţelepte, odată cu candelele şi-au luat şi untdelemn în vase.
\v 5 Dar zăbovind mirele, au aţipit toate şi au adormit.
\v 6 Iar la miezul nopţii s'a făcut strigare: Iată, vine mirele!, ieşiţi întru întâmpinarea lui!.
\v 7 Atunci s'au sculat toate fecioarele acelea şi şi-au împodobit candelele.
\v 8 Iar cele nebune le-au zis celor înţelepte: Daţi-ne din untdelemnul vostru, că nouă ni se sting candelele.
\v 9 Dar cele înţelepte le-au răspuns, zicând: Nu, ca nu cumva să nu ne ajungă nici nouă şi nici vouă. Mai bine mergeţi la cei ce vând şi cumpăraţi-vă.
\v 10 Deci, plecând ele să cumpere, a venit mirele, iar cele ce erau gata au intrat cu el la nuntă şi uşa s'a închis.
\v 11 Mai pe urmă au sosit şi celelalte fecioare, zicând: Doamne, Doamne, deschide-ne!
\v 12 Iar el, răspunzând, le-a zis: Adevăr vă spun, pe voi nu vă ştiu!
\v 13 Drept aceea, privegheaţi, că nu ştiţi ziua şi nici ceasul în care Fiul Omului va veni.
\v 14 Aceasta este asemenea unui om care, plecând departe, şi-a chemat slugile şi le-a încredinţat avuţia sa:
\v 15 unuia i-a dat cinci talanţi, altuia doi, altuia unul, fiecăruia după puterea lui, şi a plecat.
\v 16 Îndată plecând cel ce primise cinci talanţi, a lucrat cu ei şi a câştigat alţi cinci talanţi.
\v 17 De asemenea, şi cel cu doi a câştigat încă doi.
\v 18 Iar cel care primise un talant s'a dus, a săpat în pământ şi a ascuns argintul stăpânului său.
\v 19 Şi după multă vreme a venit şi stăpânul acelor slugi şi s'a socotit cu ele.
\v 20 Şi apropiindu-se cel care primise cinci talanţi, a adus alţi cinci talanţi, zicând: Doamne, cinci talanţi mi-ai dat; iată alţi cinci talanţi am câştigat cu ei.
\v 21 Zisu-i-a stăpânul: Bine, slugă bună şi credincioasă, peste puţine ai fost credincioasă, peste multe te voi pune; intră întru bucuria domnului tău.
\v 22 Apropiindu-se şi cel care primise doi talanţi, a zis: Doamne, doi talanţi mi-ai dat; iată alţi doi talanţi am câştigat cu ei.
\v 23 Zisu-i-a stăpânul: Bine, slugă bună şi credincioasă, peste puţine ai fost credincioasă, peste multe te voi pune; intră întru bucuria domnului tău.
\v 24 Apropiindu-se apoi şi cel care primise un talant, a zis: Doamne, te-am ştiut că eşti om aspru, care seceri unde n'ai semănat şi aduni de unde n'ai răspândit
\v 25 şi, temându-mă, m'am dus de am ascuns talantul tău în pământ; iată, ai ce este al tău.
\v 26 Şi răspunzând stăpânul său, i-a zis: Slugă vicleană şi leneşă, ştiai că secer unde n'am semănat şi adun de unde n'am răspândit?
\v 27 Se cuvenea deci să dai argintul meu la zarafi şi eu, venind, aş fi luat ceea ce este al meu cu dobândă.
\v 28 Aşadar, luaţi de la el talantul şi daţi-l celui care are zece talanţi.
\v 29 Că tot celui ce are i se va da şi-i va prisosi, iar de la cel ce nu are se va lua şi ceea ce i se pare că are.
\v 30 Iar pe sluga cea netrebnică aruncaţi-o întru întunericul cel mai din afară. Acolo va fi plângerea şi scrâşnirea dinţilor.
\v 31 Iar când va veni Fiul Omului întru slava Sa şi toţi sfinţii îngeri cu El, atunci va şedea pe tronul slavei Sale.
\v 32 Şi se vor aduna în faţa Lui toate neamurile şi-i va despărţi pe unii de alţii precum desparte păstorul oile de capre.
\v 33 Şi va pune oile de-a dreapta Sa, iar caprele de-a stânga.
\v 34 Atunci Împăratul va zice celor din dreapta Sa: "Veniţi, binecuvântaţii Părintelui Meu, moşteniţi împărăţia cea pregătită vouă de la întemeierea lumii.
\v 35 Că am flămânzit şi Mi-aţi dat să mănânc; am însetat şi Mi-aţi dat să beau; străin am fost şi M'aţi primit;
\v 36 gol, şi M'aţi îmbrăcat; bolnav, şi M'aţi cercetat; în temniţă am fost şi aţi venit la Mine".
\v 37 Atunci Îi vor răspunde drepţii, zicând: "Doamne, când Te-am văzut flămând şi Te-am hrănit? sau însetat şi Ţi-am dat să bei?
\v 38 sau când Te-am văzut străin şi Te-am primit, sau gol şi Te-am îmbrăcat?
\v 39 sau când Te-am văzut bolnav sau în temniţă şi am venit la Tine?"
\v 40 Şi răspunzând Împăratul, le va zice: "Adevăr vă spun, întrucât aţi făcut unuia dintr'aceşti foarte mici fraţi ai Mei , Mie Mi-aţi făcut".
\v 41 Atunci va zice şi celor din stânga: "Duceţi-vă de la Mine, blestemaţilor, în focul cel veşnic, care este gătit diavolului şi îngerilor lui .
\v 42 Că am flămânzit şi nu Mi-aţi dat să mănânc; am însetat şi nu Mi-aţi dat să beau;
\v 43 străin am fost şi nu M'aţi primit; gol, şi nu M'aţi îmbrăcat; bolnav şi în temniţă, şi nu M'aţi cercetat".
\v 44 Atunci vor răspunde şi ei, zicând: "Doamne, când Te-am văzut flămând sau însetat sau străin sau gol sau bolnav sau în temniţă şi nu ţi-am slujit?"
\v 45 Atunci le va răspunde, zicând: "Adevăr vă spun, întrucât nu aţi făcut unuia dintr'aceşti foarte mici, nici Mie nu Mi-aţi făcut".
\v 46 Şi vor merge aceştia la osânda veşnică, iar drepţii la viaţa veşnică".
\c 26
\p
\v 1 Şi după ce a sfârşit Iisus toate cuvintele acestea, le-a zis ucenicilor Săi:
\v 2 "Ştiţi că peste două zile vor fi Paştile şi Fiul Omului Se va da să fie răstignit".
\v 3 Atunci arhiereii şi bătrânii poporului s'au adunat în curtea arhiereului care se numea Caiafa
\v 4 şi împreună s'au sfătuit ca prin vicleşug să-L prindă pe Iisus şi să-L omoare.
\v 5 Dar ziceau: "Nu în ziua praznicului, ca să nu se facă tulburare în popor".
\v 6 Şi fiind Iisus în Betania, în casa lui Simon Leprosul,
\v 7 a venit la El o femeie având un alabastru cu mir de mare preţ şi l-a turnat pe capul lui Iisus, pe când El şedea la masă.
\v 8 Şi văzând ucenicii, au murmurat: "Pentru ce risipa aceasta?,
\v 9 că mirul acesta se putea vinde scump, iar banii să se dea săracilor".
\v 10 Dar Iisus, ştiindu-le gândul, le-a zis: "De ce-i faceţi supărare femeii? că bun lucru a făcut ea pentru Mine;
\v 11 că pe săraci îi aveţi pururea cu voi, dar pe Mine nu Mă aveţi pururea .
\v 12 Că ea, turnând acest mir pe trupul Meu, spre îngroparea Mea a făcut-o.
\v 13 Adevăr vă spun: Oriunde se va propovădui Evanghelia aceasta, în toată lumea, se va spune şi ce a făcut ea, spre pomenirea ei".
\v 14 Atunci unul din cei doisprezece, cel numit Iuda Iscarioteanul, ducându-se la arhierei
\v 15 le-a zis: "Ce vreţi să-mi daţi, şi eu vi-l voi da în mână?" Iar ei i-au dat treizeci de arginţi.
\v 16 Şi de atunci el căuta un prilej potrivit ca să-L dea în mâna lor.
\v 17 Iar în ziua cea dintâi a Azimelor au venit ucenicii la Iisus şi I-au zis: "Unde voieşti să-Ţi pregătim să mănânci Paştile?"
\v 18 Iar El le-a zis: "Mergeţi în cetate, la cutare, şi spuneţi-i: Învăţătorul zice: Timpul Meu este aproape; la tine voi face Paştile, cu ucenicii Mei".
\v 19 Şi ucenicii au făcut precum le-a poruncit Iisus şi au pregătit Paştile.
\v 20 Iar când s'a făcut seară, a şezut la masă cu cei doisprezece ucenici ai Săi.
\v 21 Şi pe când mâncau, Iisus le-a zis: "Adevăr vă grăiesc că unul dintre voi Mă va vinde".
\v 22 Şi ei, întristându-se foarte, au început să-I zică fiecare: "Doamne, nu cumva sunt eu?...".
\v 23 Iar El, răspunzând, a zis: "Cel care a întins cu Mine în blid, acela Mă va vinde.
\v 24 Fiul Omului merge precum este scris despre El. Dar vai acelui om prin care Fiul Omului e vândut; bine-i era aceluia de nu s'ar fi născut".
\v 25 Şi răspunzând Iuda, cel care L-a vândut, I-a zis: "Nu cumva sunt eu, Învăţătorule?...". Răspunsu-i-a Iisus: "Tu ai zis".
\v 26 Iar pe când mâncau ei, Iisus, luând pâine şi binecuvântând, a frânt şi le-a dat ucenicilor, zicând: "Luaţi, mâncaţi, acesta este Trupul Meu".
\v 27 Şi luând paharul şi mulţumind, le-a dat, zicând: "Beţi dintru acesta toţi,
\v 28 că acesta este Sângele Meu, al Legii celei Noi , carele pentru mulţi se varsă spre iertarea păcatelor.
\v 29 Şi vă spun Eu vouă că de acum nu voi mai bea din acest rod al viţei până în ziua aceea când îl voi bea cu voi, nou, întru împărăţia Tatălui Meu".
\v 30 Şi după ce au cântat imnuri, au ieşit la Muntele Măslinilor.
\v 31 Atunci Iisus le-a zis: "În această noapte, voi toţi vă veţi poticni întru Mine, că scris este: Bate-voi păstorul şi se vor risipi oile turmei.
\v 32 Dar după ce voi învia, voi merge mai înaintea voastră în Galileea".
\v 33 Iar Petru, răspunzând, I-a zis: "Dacă toţi se vor poticni întru Tine, eu niciodată nu mă voi poticni".
\v 34 Zisu-i-a Iisus: "Adevăr îţi spun că în această noapte, mai înainte de a cânta cocoşul, tu de trei ori te vei fi lepădat de Mine".
\v 35 Petru I-a zis: "Chiar de-ar trebui să mor împreună cu Tine, de Tine nu mă voi lepăda". Şi toţi ucenicii au zis la fel.
\v 36 Atunci Iisus a mers împreună cu ei într'un loc numit Ghetsimani şi le-a zis ucenicilor: "Şedeţi aici, până ce Mă voi duce acolo ca să Mă rog".
\v 37 Şi luând cu Sine pe Petru şi pe cei doi fii ai lui Zevedeu, a prins a se întrista şi a se mâhni.
\v 38 Atunci le-a zis: "Întristat de moarte Îmi este sufletul. Rămâneţi aici şi privegheaţi împreună cu Mine".
\v 39 Şi mergând puţin mai înainte, a căzut cu faţa la pământ, rugându-Se şi zicând: "Părintele Meu, de este cu putinţă, treacă pe-alături de Mine paharul acesta!... Dar nu cum voiesc Eu, ci cum voieşti Tu".
\v 40 Şi a venit la ucenici şi i-a găsit dormind şi i-a zis lui Petru: "Aşa, un ceas n'aţi fost în stare să privegheaţi împreună cu Mine!
\v 41 Privegheaţi şi vă rugaţi, ca să nu intraţi în ispită. Că duhul este osârduitor, dar trupul, neputincios".
\v 42 Ducându-Se iarăşi, a doua oară, S'a rugat, zicând: "Părintele Meu, de nu-i cu putinţă să treacă pe-alături de Mine acest pahar, ca să nu-l beau, facă-se voia Ta!"
\v 43 Şi venind iarăşi, i-a aflat dormind, că le erau ochii îngreuiaţi.
\v 44 Şi lăsându-i, iarăşi S'a dus şi S'a rugat a treia oară, spunând aceleaşi cuvinte.
\v 45 Apoi a venit la ucenici şi le-a zis: "De-acum dormiţi şi odihniţi-vă!... Iată, ceasul s'a apropiat şi Fiul Omului Se va da în mâinile păcătoşilor.
\v 46 Sculaţi-vă să mergem; iată, s'a apropiat cel care Mă vinde...".
\v 47 Şi pe când El încă vorbea, iată, a venit Iuda, unul din cei doisprezece, şi împreună cu el o gloată mare cu săbii şi cu ciomege, trimişi de arhierei şi de bătrânii poporului.
\v 48 Iar trădătorul le dăduse un semn, zicând: "Cel pe care-l voi săruta, acela este; prindeţi-l".
\v 49 Şi venind îndată la Iisus, I-a zis: "Bucură-te, Învăţătorule!" Şi L-a sărutat.
\v 50 Iar Iisus i-a zis: "Prietene, pentru ce ai venit?" Atunci ei, apropiindu-se, au pus mâinile pe Iisus şi L-au prins.
\v 51 Şi iată, unul dintre cei ce erau cu Iisus, întinzând mâna, şi-a scos sabia şi a lovit pe sluga arhiereului şi i-a tăiat urechea.
\v 52 Atunci Iisus i-a zis: "Întoarce sabia ta la locul ei, că toţi cei ce scot sabia, de sabie vor pieri.
\v 53 Sau crezi cumva că nu pot să-L rog pe Tatăl Meu şi să-Mi trimită acum mai mult de douăsprezece legiuni de îngeri?
\v 54 Dar cum se vor plini Scripturile, că aşa trebuie să fie?"
\v 55 În ceasul acela a zis Iisus către gloată: "Ca la un tâlhar aţi ieşit, cu săbii şi ciomege, ca să Mă prindeţi. În fiecare zi şedeam învăţând în templu şi n'aţi pus mâna pe Mine.
\v 56 Dar toate acestea s'au făcut ca să se plinească Scripturile profeţilor". Atunci toţi ucenicii L-au lăsat şi au fugit.
\v 57 Iar cei ce L-au prins pe Iisus L-au dus la Caiafa, arhiereul, unde erau adunaţi cărturarii şi bătrânii.
\v 58 Iar Petru L-a urmat de departe, până la curtea arhiereului; şi intrând înlăuntru, şedea cu slugile, ca să vadă sfârşitul.
\v 59 Iar arhiereii, bătrânii şi tot sinedriul căutau mărturie mincinoasă împotriva lui Iisus, ca să-L omoare.
\v 60 Şi n'au găsit, deşi veniseră mulţi martori mincinoşi. Mai pe urmă însă au venit doi
\v 61 şi au zis: "Acesta a spus: Pot să dărâm templul lui Dumnezeu şi în trei zile să-l zidesc".
\v 62 Şi ridicându-se arhiereul, I-a zis: "Nu răspunzi nimic la ceea ce mărturisesc aceştia împotriva ta?"
\v 63 Dar Iisus tăcea. Şi arhiereul I-a zis: "Juru-te pe Dumnezeu Cel-Viu să ne spui nouă dacă eşti tu Hristosul, Fiul lui Dumnezeu".
\v 64 Iisus i-a răspuns: "Tu ai zis . Dar vă mai spun Eu vouă: De acum Îl veţi vedea pe Fiul Omului şezând de-a dreapta Puterii şi venind pe norii cerului".
\v 65 Atunci arhiereul şi-a sfâşiat veşmintele, zicând: "A spus o blasfemie! Ce nevoie mai avem de martori? Iată, acum i-aţi auzit blasfemia!
\v 66 Ce părere aveţi?" Iar ei, răspunzând, au zis: "Vinovat este de moarte!"
\v 67 Atunci L-au scuipat în obraz şi L-au bătut cu pumnii; iar unii Îi dădeau palme,
\v 68 zicând: "Profeţeşte-ne, Hristoase, care este cel ce te-a lovit?"...
\v 69 Iar Petru şedea afară, în curte. Şi o slujnică s'a apropiat de el, zicând: "Şi tu erai cu Iisus Galileeanul!"
\v 70 Dar el s'a lepădat în faţa tuturor, zicând: "Nu ştiu ce spui".
\v 71 Şi ieşind el la poartă, l-a văzut alta şi le-a spus celor de acolo: "Şi acesta era cu Iisus Nazarineanul!"
\v 72 Şi iarăşi s'a lepădat cu jurământ: "Nu-l cunosc pe omul acesta!"
\v 73 Iar după puţin, apropiindu-se cei ce stăteau acolo, i-au zis lui Petru: "Cu adevărat, şi tu eşti dintre ei, că şi graiul tău te vădeşte".
\v 74 Atunci el a început a se blestema şi a se jura: "Nu-l cunosc pe omul acesta!"... Şi îndată a cântat cocoşul.
\v 75 Şi Petru şi-a adus aminte de cuvântul lui Iisus, Care-i spusese: "Mai înainte de a cânta cocoşul, tu de trei ori te vei fi lepădat de Mine". Şi ieşind afară, a plâns cu amar.
\c 27
\p
\v 1 Iar făcându-se dimineaţă, toţi arhiereii şi bătrânii poporului au ţinut sfat împotriva lui Iisus, ca să-L omoare.
\v 2 Şi, legându-L, L-au dus şi L-au predat guvernatorului Ponţiu Pilat.
\v 3 Atunci Iuda, cel care-L vânduse, văzând că a fost osândit la moarte şi cuprins fiind de căinţă, le-a înapoiat arhiereilor şi bătrânilor cei treizeci de arginţi,
\v 4 zicând: "Greşit-am vânzând sânge nevinovat". Iar ei i-au zis: "Ce ne priveşte pe noi? De-acum e treaba ta!...".
\v 5 Şi el, aruncând arginţii în templu, a plecat de acolo; şi ducându-se, s'a spânzurat.
\v 6 Iar arhiereii, luând arginţii, au zis: "Nu se cuvine să-i punem în vistieria templului, deoarece sunt preţ de sânge".
\v 7 Şi ţinând sfat, au cumpărat cu ei Ţarina Olarului, pentru îngroparea străinilor.
\v 8 Pentru aceea i s'a spus acelei ţarine, până'n ziua de astăzi, ţarina Sângelui.
\v 9 Atunci s'a plinit cuvântul spus prin Ieremia profetul care zice: Şi au luat cei treizeci de arginţi, preţul Celui Preţuit, pe care l-au preţuit fiii lui Israel,
\v 10 şi i-au dat pe ţarina Olarului, după cum mi-a rânduit mie Domnul.
\v 11 Iar Iisus stătea înaintea guvernatorului. Şi L-a întrebat guvernatorul, zicând: "Tu eşti împăratul Iudeilor?" Iar Iisus i-a răspuns: "Tu o spui".
\v 12 Şi la învinuirile ce I se aduceau de către arhierei şi bătrâni, nimic nu răspundea.
\v 13 Atunci I-a zis Pilat: "Tu nu-i auzi câte mărturisesc ei împotriva ta?"
\v 14 Şi nu i-a răspuns lui nici un cuvânt, aşa încât guvernatorul se mira foarte.
\v 15 Iar la sărbătoarea Paştilor, guvernatorul avea obiceiul să-i elibereze mulţimii un întemniţat, pe care-l voiau ei.
\v 16 Şi aveau atunci un întemniţat vestit, care se numea Baraba.
\v 17 Deci, adunaţi fiind ei, Pilat le-a zis: "Pe care vreţi să vi-l eliberez: pe Baraba, sau pe Iisus căruia i se spune Hristos?"
\v 18 Fiindcă ştia că din invidie i L-au dat în mână.
\v 19 Şi pe când şedea Pilat în scaunul de judecată, femeia lui a trimis la el, zicând: "Nimic să nu-I faci Dreptului Aceluia, că astăzi mult am pătimit în vis din pricina Lui".
\v 20 Iar arhiereii şi bătrânii au înduplecat mulţimile să-l ceară pe Baraba, iar pe Iisus să-L piardă.
\v 21 Iar guvernatorul, răspunzând, le-a zis: "Pe care din cei doi vreţi voi să vi-l eliberez?" Iar ei au răspuns: "Pe Baraba!"
\v 22 Şi Pilat le-a zis: "Dar ce să fac eu cu Iisus căruia i se spune Hristos?" Toţi au răspuns: "Să fie răstignit!"
\v 23 Pilat a zis din nou: "Dar ce rău a făcut?" Ei însă mai tare strigau, zicând: "Să fie răstignit!"
\v 24 Şi văzând Pilat că nimic nu foloseşte, ci mai mare tulburare se face, luând apă şi-a spălat mâinile în faţa mulţimii, zicând: "Nevinovat sunt eu de sângele Dreptului Acestuia. De acum, pe voi vă priveşte!"
\v 25 Iar tot poporul, răspunzând, a zis: "Sângele lui asupra noastră şi asupra copiilor noştri!"...
\v 26 Atunci le-a eliberat pe Baraba; iar pe Iisus, după ce L-a biciuit, L-a dat să fie răstignit.
\v 27 Atunci ostaşii guvernatorului, ducându-L pe Iisus în pretoriu, au adunat asupră-I toată cohorta;
\v 28 şi dezbrăcându-L de haine, I-au pus o hlamidă roşie;
\v 29 şi împletind o cunună de spini, I-au pus-o pe cap, şi trestie în dreapta Lui; şi îngenunchind înainte-I, îşi băteau joc de El, zicând: "Bucură-te, împărat al Iudeilor!"...
\v 30 Şi, scuipând asupra Lui, au luat trestia şi-L băteau peste cap.
\v 31 Iar după ce L-au batjocorit, L-au dezbrăcat de hlamidă, L-au îmbrăcat în hainele Lui şi L-au dus să-L răstignească.
\v 32 Şi ieşind, au găsit pe un om din Cirene, cu numele Simon; pe acesta l-au silit să-I ducă crucea.
\v 33 Şi venind la locul numit Golgota, care înseamnă Locul Căpăţânii,
\v 34 I-au dat să bea vin amestecat cu fiere; şi gustând, n'a voit să bea.
\v 35 Iar după ce L-au răstignit, şi-au împărţit hainele Lui prin aruncare de sorţi, ca să se plinească ceea ce s'a spus prin profetul: Împărţit-au hainele Mele loruşi, iar pentru cămaşa Mea au aruncat sorţi.
\v 36 Şi şezând, Îl păzeau acolo.
\v 37 Şi deasupra capului I-au pus vina Lui scrisă: Acesta este Iisus, împăratul Iudeilor.
\v 38 Atunci au răstignit împreună cu El doi tâlhari, unul de-a dreapta şi altul de-a stânga.
\v 39 Iar trecătorii Îl defăimau, clătinându-şi capetele
\v 40 şi zicând: "Tu, cel ce dărâmi templul şi în trei zile îl zideşti, mântuieşte-te pe tine însuţi! Dacă eşti Fiul lui Dumnezeu, coboară-te de pe cruce!"
\v 41 Asemenea şi arhiereii, bătându-şi joc de El împreună cu cărturarii şi cu bătrânii, ziceau:
\v 42 "Pe alţii i-a mântuit, dar pe sine nu poate să se mântuiască! Dacă este împăratul lui Israel, coboare-se acum de pe cruce şi vom crede în el;
\v 43 s'a încrezut în Dumnezeu: să-l scape acum, dacă-l vrea; că a zis: Sunt Fiul lui Dumnezeu".
\v 44 În acelaşi chip Îl ocărau şi tâlharii cei răstigniţi împreună cu El.
\v 45 Iar de la ceasul al şaselea, întuneric mare s'a făcut peste tot pământul, până la ceasul al nouălea.
\v 46 Iar în ceasul al nouălea a strigat Iisus cu glas mare, zicând: Eli, Eli, lama sabahtani? Adică: "Dumnezeul Meu, Dumnezeul Meu, de ce M'ai părăsit?"
\v 47 Iar unii dintre cei ce stăteau acolo, auzind, ziceau: "Pe Ilie îl strigă acesta".
\v 48 Şi unul dintre ei, alergând îndată şi luând un burete, umplându-l cu oţet şi punându-l într'o trestie, Îi da să bea.
\v 49 Iar ceilalţi ziceau: "Lasă, să vedem dacă vine Ilie să-l scape!"...
\v 50 Iar Iisus, strigând iarăşi cu glas mare, Şi-a dat duhul.
\v 51 Şi iată, catapeteasma templului s'a sfâşiat în două, de sus până jos, şi pământul s'a cutremurat şi pietrele s'au despicat;
\v 52 mormintele s'au deschis şi multe trupuri ale sfinţilor adormiţi au înviat,
\v 53 şi ieşind din morminte după învierea Lui, au intrat în Sfânta Cetate şi s'au arătat multora.
\v 54 Iar sutaşul şi cei care-L păzeau pe Iisus împreună cu el, văzând cutremurul şi cele întâmplate, s'au înfricoşat foarte, zicând: "Cu adevărat, Fiul lui Dumnezeu a fost Acesta!"
\v 55 Şi erau acolo multe femei, privind de departe, care-L urmaseră din Galileea pe Iisus, slujindu-I,
\v 56 între care erau Maria Magdalena şi Maria, mama lui Iacob şi a lui Iosif, şi mama fiilor lui Zevedeu.
\v 57 Iar în amurgul zilei a venit un om bogat din Arimateea, cu numele Iosif, care era şi el ucenic al lui Iisus.
\v 58 Acesta, ducându-se la Pilat, a cerut trupul lui Iisus. Atunci Pilat a poruncit să i se dea.
\v 59 Şi Iosif, luând trupul, l-a înfăşurat în giulgiu curat
\v 60 şi l-a pus în mormântul său cel nou pe care-l săpase în stâncă; şi prăvălind o piatră mare la uşa mormântului, a plecat.
\v 61 Iar acolo erau Maria Magdalena şi cealaltă Marie, şezând în faţa mormântului.
\v 62 Iar a doua zi, cea care este după vineri, s'au adunat arhiereii şi fariseii la Pilat,
\v 63 zicând: "Doamne, ne-am adus aminte că amăgitorul acela a spus încă de pe când era în viaţă: După trei zile mă voi scula.
\v 64 Deci, porunceşte ca mormântul să fie ţinut sub pază până a treia zi, ca nu cumva, venind ucenicii lui, să-l fure şi să spună poporului: s'a sculat din morţi; şi rătăcirea de pe urmă va fi mai rea decât cea dintâi".
\v 65 Pilat le-a zis: "Aveţi strajă; mergeţi şi păziţi-l cum ştiţi".
\v 66 Iar ei, ducându-se, au pecetluit piatra şi au întărit cu strajă paza mormântului.
\c 28
\p
\v 1 Iar întru târziul Sâmbetei, când se lumina spre ziua cea dintâi a săptămânii , Maria Magdalena şi cealaltă Marie au venit să vadă mormântul.
\v 2 Iar Şi iată, cutremur mare s'a făcut; că îngerul Domnului, pogorându-se din cer şi venind, a prăvălit piatra de la uşă şi şedea deasupra ei.
\v 3 Iar Şi înfăţişarea lui era ca a fulgerului, iar îmbrăcămintea lui, albă ca zăpada.
\v 4 Şi de frica lui s'au cutremurat străjerii şi s'au făcut ca nişte morţi.
\v 5 Iar îngerul, răspunzând, le-a zis femeilor: "Nu vă temeţi, că ştiu că pe Iisus Cel răstignit Îl căutaţi:
\v 6 nu este aici, căci S'a sculat precum a zis. Veniţi de vedeţi locul unde fusese pus;
\v 7 şi mergând degrabă, spuneţi-le ucenicilor Săi că S'a sculat din morţi; şi iată că va merge mai înainte de voi în Galileea; acolo Îl veţi vedea. Iată, eu v'am spus".
\v 8 Şi plecând ele în grabă de la mormânt, cu frică şi cu bucurie mare alergau să-i vestească pe ucenicii Lui.
\v 9 Dar pe când mergeau ele să-i vestească pe ucenici, iată Iisus le-a întâmpinat, zicând: "Bucuraţi-vă!" Iar ele, apropiindu-se, I-au cuprins picioarele şi I s'au închinat.
\v 10 Atunci Iisus le-a zis: "Nu vă temeţi. Duceţi-vă şi vestiţi-i pe fraţii Mei să meargă în Galileea, şi acolo Mă vor vedea".
\v 11 Şi plecând ele, iată că unii din străjeri, venind în cetate, le-au dat de veste arhiereilor despre toate cele întâmplate.
\v 12 Şi adunându-se aceştia împreună cu bătrânii şi ţinând sfat, le-au dat ostaşilor arginţi din belşug,
\v 13 zicându-le: "Spuneţi că "ucenicii lui au venit noaptea şi l-au furat în timp ce noi dormeam";
\v 14 şi de se va auzi aceasta la guvernator, noi îl vom îndupleca şi vă vom face fără grijă".
\v 15 Iar ei, luând arginţii, au făcut aşa cum au fost învăţaţi. Şi s'a răspândit cuvântul acesta între Iudei, până în ziua de astăzi.
\v 16 Iar cei unsprezece ucenici au mers în Galileea, la muntele unde le-a poruncit Iisus;
\v 17 şi văzându-L, I s'au închinat, iar unii s'au îndoit.
\v 18 Şi apropiindu-Se Iisus, le-a grăit, zicând: "Datu-Mi-s'a toată puterea în cer şi pe pământ.
\v 19 Drept aceea, mergeţi şi învăţaţi toate neamurile, botezându-le în numele Tatălui şi al Fiului şi al Sfântului Duh,
\v 20 învăţându-le să păzească toate câte v'am poruncit Eu vouă. Şi iată, Eu cu voi sunt în toate zilele, până la sfârşitul veacului. Amin".