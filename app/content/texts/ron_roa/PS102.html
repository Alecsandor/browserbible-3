<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>PSALMII 102 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="PS.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="PS.html">PSALMII 102</a><a class="prev" href="PS101.html">&lt;</a>
<a class="home" href="index.html">=</a>
<a class="next" href="PS103.html">&gt;</a>
</div></div>
<div class="section chapter PS PS102 ron_roa ron " dir="ltr" lang="ro" data-id="PS102" data-nextid="PS103" data-previd="PS101">
<div class="c">Psalmul 102</div>
<div class="d">Al lui David.</div>
<div class="b">&nbsp;</div>
<div class="q">
<span class="v-num v-1">1&nbsp;</span><span class="v PS102_1" data-id="PS102_1">Binecuvintează, suflete al meu, pe Domnul,</span>
</div>
<div class="q">
<span class="v PS102_1" data-id="PS102_1">	și toate cele dinlăuntrul meu</span>
</div>
<div class="q">
<span class="v PS102_1" data-id="PS102_1">	[să binecuvinteze] numele cel sfânt al Lui.</span>
</div>
<div class="q">
<span class="v-num v-2">2&nbsp;</span><span class="v PS102_2" data-id="PS102_2">Binecuvintează, suflete al meu, pe Domnul,</span>
</div>
<div class="q">
<span class="v PS102_2" data-id="PS102_2">	și nu uita toate răsplătirile Lui;</span>
</div>
<div class="q">
<span class="v-num v-3">3&nbsp;</span><span class="v PS102_3" data-id="PS102_3">pe Cel ce Se milostivește de toate fărădelegile tale,</span>
</div>
<div class="q">
<span class="v PS102_3" data-id="PS102_3">	pe Cel ce vindecă toate bolile tale,</span>
</div>
<div class="q">
<span class="v-num v-4">4&nbsp;</span><span class="v PS102_4" data-id="PS102_4">pe Cel ce izbăvește din stricăciune viața ta,</span>
</div>
<div class="q">
<span class="v PS102_4" data-id="PS102_4">	pe Cel ce te încununează cu milă și cu îndurărie,</span>
</div>
<div class="q">
<span class="v-num v-5">5&nbsp;</span><span class="v PS102_5" data-id="PS102_5">pe Cel ce umple de bunătăți dorirea ta;</span>
</div>
<div class="q">
<span class="v PS102_5" data-id="PS102_5">	înnoi-se-vor ca ale vulturului tinerețile tale.</span>
<div class="b">&nbsp;</div>
</div>
<div class="q">
<span class="v-num v-6">6&nbsp;</span><span class="v PS102_6" data-id="PS102_6">Cel ce face milostenie, Domnul,</span>
</div>
<div class="q">
<span class="v PS102_6" data-id="PS102_6">	și judecată tuturor celor ce li se face strâmbătate.</span>
</div>
<div class="q">
<span class="v-num v-7">7&nbsp;</span><span class="v PS102_7" data-id="PS102_7">Cunoscute i-a făcut căile Sale lui Moise,</span>
</div>
<div class="q">
<span class="v PS102_7" data-id="PS102_7">	fiilor lui Israel voile Sale.</span>
</div>
<div class="q">
<span class="v-num v-8">8&nbsp;</span><span class="v PS102_8" data-id="PS102_8">Îndurat și milostiv este Domnul,</span>
</div>
<div class="q">
<span class="v PS102_8" data-id="PS102_8">	îndelung-răbdător și mult-milostiv.</span>
</div>
<div class="q">
<span class="v-num v-9">9&nbsp;</span><span class="v PS102_9" data-id="PS102_9">Nu până în sfârșit Se va iuți,</span>
</div>
<div class="q">
<span class="v PS102_9" data-id="PS102_9">	nici în veac Se va mânia.</span>
</div>
<div class="q">
<span class="v-num v-10">10&nbsp;</span><span class="v PS102_10" data-id="PS102_10">Nu după păcatele noastre S’a purtat cu noi,</span>
</div>
<div class="q">
<span class="v PS102_10" data-id="PS102_10">	nici după fărădelegile noastre ne-a răsplătit,</span>
</div>
<div class="q">
<span class="v-num v-11">11&nbsp;</span><span class="v PS102_11" data-id="PS102_11">ci după cât e cerul de’nalt de la pământ,</span>
</div>
<div class="q">
<span class="v PS102_11" data-id="PS102_11">într’atât Și-a întărit Domnul mila spre cei ce se tem de El;</span>
</div>
<div class="q">
<span class="v-num v-12">12&nbsp;</span><span class="v PS102_12" data-id="PS102_12">pe cât de departe sunt răsăriturile de apusuri,</span>
</div>
<div class="q">
<span class="v PS102_12" data-id="PS102_12">într’atât a’ndepărtat El de la noi fărădelegile noastre;</span>
</div>
<div class="q">
<span class="v-num v-13">13&nbsp;</span><span class="v PS102_13" data-id="PS102_13">în ce chip îi miluiește tatăl pe fii,</span>
</div>
<div class="q">
<span class="v PS102_13" data-id="PS102_13">	așa i-a miluit Domnul pe cei ce se tem de El;</span>
</div>
<div class="q">
<span class="v-num v-14">14&nbsp;</span><span class="v PS102_14" data-id="PS102_14">că El ne-a cunoscut alcătuirea,</span>
</div>
<div class="q">
<span class="v PS102_14" data-id="PS102_14">	adusu-Și-a aminte că țărână suntem.</span>
<div class="b">&nbsp;</div>
</div>
<div class="q">
<span class="v-num v-15">15&nbsp;</span><span class="v PS102_15" data-id="PS102_15">Omul: ca iarba sunt zilele lui;</span>
</div>
<div class="q">
<span class="v PS102_15" data-id="PS102_15">	ca floarea câmpului, așa va înflori;</span>
</div>
<div class="q">
<span class="v-num v-16">16&nbsp;</span><span class="v PS102_16" data-id="PS102_16">că adiere a trecut prin el, și el nu va mai fi,</span>
</div>
<div class="q">
<span class="v PS102_16" data-id="PS102_16">	și nici locul nu i se va mai cunoaște.</span>
</div>
<div class="q">
<span class="v-num v-17">17&nbsp;</span><span class="v PS102_17" data-id="PS102_17">Dar mila Domnului e din veac în veac spre cei ce se tem de El,</span>
</div>
<div class="q">
<span class="v-num v-18">18&nbsp;</span><span class="v PS102_18" data-id="PS102_18">și dreptatea Lui peste fiii fiilor,</span>
</div>
<div class="q">
<span class="v PS102_18" data-id="PS102_18">	spre cei care-I păzesc legământul</span>
</div>
<div class="q">
<span class="v PS102_18" data-id="PS102_18">	și-și aduc aminte să-I plinească poruncile.</span>
<div class="b">&nbsp;</div>
</div>
<div class="q">
<span class="v-num v-19">19&nbsp;</span><span class="v PS102_19" data-id="PS102_19">Domnul în cer Și-a pregătit tronul,</span>
</div>
<div class="q">
<span class="v PS102_19" data-id="PS102_19">	iar împărăția Lui pe toți îi stăpânește.</span>
</div>
<div class="q">
<span class="v-num v-20">20&nbsp;</span><span class="v PS102_20" data-id="PS102_20">Binecuvântați pe Domnul, voi, toți îngerii Lui,</span>
</div>
<div class="q">
<span class="v PS102_20" data-id="PS102_20">	cei puternici în tărie, care-I pliniți cuvântul</span>
</div>
<div class="q">
<span class="v PS102_20" data-id="PS102_20">	și auziți glasul cuvintelor Lui;</span>
</div>
<div class="q">
<span class="v-num v-21">21&nbsp;</span><span class="v PS102_21" data-id="PS102_21">binecuvântați pe Domnul, voi, toate puterile Lui,</span>
</div>
<div class="q">
<span class="v PS102_21" data-id="PS102_21">	slujitorii Lui care faceți voia Lui;</span>
</div>
<div class="q">
<span class="v-num v-22">22&nbsp;</span><span class="v PS102_22" data-id="PS102_22">binecuvântați pe Domnul, voi, toate lucrurile Lui,</span>
</div>
<div class="q">
<span class="v PS102_22" data-id="PS102_22">	în tot locul stăpânirii Lui;</span>
</div>
<div class="q">
<span class="v PS102_22" data-id="PS102_22">binecuvintează, suflete al meu, pe Domnul!</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="PS101.html">&lt;</a>
<a class="home" href="index.html">=</a>
<a class="next" href="PS103.html">&gt;</a>
</div></div>
</body>
</html>